{
    "texts":
    [
        "Къалам, дуца щуре…",
        "Авар адабияталъул ва мацIалъул сагIат – Москваялда",
        "Россиялъул халкъазул миллиял литературабазул фестиваль",
        "2017 соналъул 6-10 сентябралда Москваялда, ВДНХ-ялда, тIобитIана Россиялъул халкъазул миллиял литературабазул фестиваль. МагIарул мацIалъул вакил хIисабалда гьеб тадбиралда гIахьаллъи гьабуна гьал мухъазул авторас. Россиялъул Федерациялъул Президентасул ишазул управлениялъ гIуцIараб Президентасулаб библиотекаялъул хIалтIухъан Максим Антипов вачIана кIалъаялдаса хадув аскIове: «Баркала дур каламалъухъ. Асаразе таржама гьабизе бокьани, дицаги кумек гьабила», – ян абуна гьес (гьанже «Миллат» басмаялъул лъай-хъвай буго Кремлиялъул вакилзабазулгун), гьединлъидал, багьанаго гьечIого басмаялде гъегъ балел эливашазе лъикI букIина чIолохъжо дугъдан кквей)).",
        "Миллиял литературабазул фестивалалда гIахьаллъарал Дагъистаналъул хъвадарухъабазда ва гIелмиял хIалтIухъабазда гьоркьор гьединго рукIана ДГУялъул профессор Светлана МахIмудова (рутул мацI), шагIир Владик Батманов (лезги мацI), Минскалдаса Хизри Асадулаев (кIкIаралазул мацI) ва Дербенталдаса Фэхрэддин Гэрибсэс (азербайжан мацI).",
        "Россиялъул халкъазул миллиял литературабазул фестиваль рагьана 2017 соналъул 6 сентябралда ВДНХялда. Гьеб тадбиралда кIалъаял гьаруна Роспечаталъул вакил Юрий Пуляца, Москваялъул мэриялъул хъулухъчи Иван Петровас ва цогидазги. Исана Россиялъул Пачалихъияб Думаялъул бетIер, Литератураялъул, тIахьал рахъиялъул ва цIалиялъул рахъкколеб комитеталъул нухмалъулев Сергей Нарышкинил бетIерлъиялда гъоркь къватIибе биччана Россиялъул халкъазул гьанжесеб поэзиялъул антология. Басмаялда бахъана гьединго лъималазе хъварал асаразул антологияги. Данде гьабулеб буго прозаялъул антология. Гьел тIахьал рахъулел руго Максим Амелин абулев чиясул басмаханаялъ. Гьесги гIахьаллъи гьабуна рехсараб фестивалалда. Поэзиялъул антологиялъе «2017 соналъул бищун лъикIаб тIехь» абураб шапакъатги кьуна 6 сентябралъул къаси «Геликон» театралда Сергей Нарышкиница. Исана къватIире рахъарал лъикIал тIахьазе шапакъат кьезе цеве вахъана дагъистаниязда лъалев, гьабсагIат Россиялъул тIахьазул союзалъул президентлъун хIалтIулев вугев Сергей Степашинги.",
        "Къад цоцазда хадур цере рахъана щибаб мацIалъул вакилзаби. МагIарулазул тарихалъул, мацIалъул ва адабияталъул бицана гьал мухъазул авторас. РикIкIана цо-цо асаралги. КIвар кьуна 1999 соналъул рагъул темаялде, тарихияб прозаялде. Литературияб «Гьудуллъи» журналалда бахъараб, Рекъав Тимурица Дагъистаналде чабхъенал гьарураб замана цебе чIезабулеб «ХIаригабурлъухъ» абураб къисаялъулги бицана. «Миллаталъул» «Адабияталъул сагIаталъулги» аваразул маданият цIуни ва цебетIезаби мурадалда гьарулел цоги хIалтIабазулгун проектазулги рехсей гьабуна.",
        "Россиялъул халкъазул миллиял литературабазул фестиваль тIобитIана 30-абилеб Москваялъул халкъазда гьоркьосеб тIахьазул выставкаялъул цо байданалда, ВДНХялъул 75-абилеб минаялъуб (павильон).",
        "Гьединал тадбиразда авторал цоцазда лъала ва улкаялъул халкъазул тарихги маданиятги цIикIкIун ричIчIула, цIалдолезухъе тIахьал щола. Гьединлъидал, 2017 соналъул 6-10 сентябралда Москваялда тIобитIараб Россиялъул халкъазул миллиял литературабазул фестиваль букIана пайда бугеб лъугьа-бахъин. Дагъистаналъул Хъвадарухъабазул союзалъ исана гьенире нухда регIана цIияб гIелалъул къаламцоял. Гьеб ккола цIубараб, республикаялъул маданияталъул букIинеселъул, метерисеб къоялъул ургъел бугеб политика.",
        "Халкъалъул адабияталъул ва маданияталъул иццал къуни, гьеб миллат талихI къураб миллат ккола. Авар халкъ гьединазул кьерде ккезе хъван батугеги. Амин.",
        "ХIакъикъияб магIишат – хIакъикъияб экономика",
        "ЧIикIаб ралъдал рагIалда – ччугIбузул завод…",
        "Кагътил чахъабаз Дагъистаналъул хъазан кьололаро",
        "КигIан гIемер промышленносталъул бицаниги, Дагъистан аза-азар соназ букIана ва жакъаги буго росдал магIишаталъул республика, аграрияб регион. Нилъеда дунялалъул цоги пачалихъазул мисалалдаги бихьула, Дагъистаналъулалдаса дагьаб гIатIилъи бугел улкабицин ракь хIалтIизабиялъ церетIолел рукIин. Масала, Голландия машгьураб буго тIугьдул ричиялдалъун. Нилъерго гьанир рижулел нигIматалцин къватIиса рачIуна Дагъистаналде. Салул авлахъ гурони гьечIеб Иордания гIадаб пачалихъалъ, рикIкIадаса лъимги бачун, гIезарулел руго ахал ва бахчаби. Дагъистаниялин абуни, «рагьдаго къулгIа буго, къечон холел ниж руго» абун чIун руго. Ахирал соназда нигIматал гIезариялде кIвар кьуниги, щвалде щвараб цебетIей гьечIо.",
        "Машинабаз бигьа гьабула жакъа дунялалъул церетIурал пачалихъазда росдал магIишат. ЛъикIалин ва тайпадулалин рикIкIунел СПКабаздацин жакъаги гIачи речIчIулел машинабиги цоги хIажатаб махх-чаранги гьечIо. Руго гIезегIан лъикI хIалтIи гIуцIарал СПКялги. Масала, дагьаб цебегIан Хьаргаби мухъалъул нухмалъулел ракIарараб бакIалда бицен ккун букIана Дарада-Мурада росдал хъутаналда бугеб цебетIураб хасаб магIишаталъул. Гьединал СПКяз, заводаз, предприятияз гIадамал хIалтIудалъун хьезарула, регионалъе налог щола, нигIматал гьарзаго чIезарула.",
        "Гьединаб хIалтIул хIасилалда, импорталда рухьарал нилъ экренлъула. Гьанже санкцияз, цо рахъалъ босани, улкаялда жаниб бугеб продукция бичизе ва нилъерго магIишатал, предприятиял церетIезаризе рес кьолеб буго. ХIукуматалъ кьолел гранталги гIарцулаб квербакъиги букIине ккела хIакъикъаталдаги хIалтIулел идарабазе ва магIишатазе.",
        "«Россельхозбанкалдаса» росарал кредитал (къарзал) рецIичIого, налъукь къан руго магIарул мухъаздаса гIезегIан чагIи гьаб жакъаги. Ришватчилъиялъул нухда гьеб пачалихъияб банкалъ гIадамазе къарзал кьун рукIинчIелани, гьеб суал гьедин захIмалъилароан. Жибго пачалихъалъ тункулев вуго гражданин къанун хвезабизе.",
        "Ришватги кьун, къарз босулеб буго, масала, ГIарахъмагIарда чуязул завод базе. ХIакъикъаталдайин абуни гьел кепкал хIурудахъ унел руго. Унго-унголъунги хIалтIизе бокьарав чиясде мугъ рехулеб буго банкалъ, гьес гъоркь ришват толеб гьечIолъиялъ. Гьединлъидал, ЧIикIаб ралъдал рагIалда «бараб», гьезего гьечIеб ччугIбузул заводалъе кьолеб буго къарз.",
        "Гьединабго хIал буго лемагазухъ кьолеб субсидиялъулги. МегIер цIураб бахьингIи бугев вехьасе щай Росдал магIишаталъул министерствоялъул хIалтIухъабазе ришват кьей, гьесул рехъен буго, къануналъ бихьизабухъе, жиндие субсидия кьейилан абиларищ гьес.",
        "Амма, гьениб гьоркьоб бахъулеб буго гьечIеб гIиял багIи. Гьединаб хIалкIолъи буго ришват кьолесулги гьеб босулесулги.",
        "Дагъистаналда ругел гIиязул рехъабазул къадар чанцIулго цIикIкIинабун хъван буго. Росдал магIишаталъул хъвай-хъвагIай (перепись) гьабулелъулниги бегьилаан боцIул хIакъикъияб къадар лъазабизе. Амма улкаги жамгIиятги гьерсиде ругьунлъун руго. ГьечIеб лемагалъ гьарулел кьагIиги руго, къвакъвадулареб къурщица рахъулел меседил ханалги руго.",
        "Гьеб кинабго циркилан яги театрилан тезе бегьилаан. Амма щал гуккулел ругел нилъ? Нилъго нилъецаго гуккулел руго. «Зодор рарал маргьуял хъулбуз» пачалихъ цIунуларо, кагътида гурони гьечIел рехъабазги магIишатазги республика цебетIоларо.",
        "Кагътил чахъабаз Дагъистаналъул хъазан кьололаро.",
        "ТIаде щолеб буго 2017 соналъул их. Кагътил росдал магIишаталдаса хIакъикъияб магIишаталде рачIине цебего заман щун буго, кагътил экономикаялдаса хIакъикъияб экономикаялде гочинчIого, улка цебетIоларо.",
        "Бекье, ГIакъилаб, ЛъикIаб, Даимаб…",
        "ГIорхъабазул суал: росабазул ва мухъазул нухмалъулезда бараб жо гIемер буго",
        "Дагъистаналъул ХIукуматалъул вакилзаби щвана ЦIумада, Болъихъ ва Бакълъулазул ракьазде",
        "2019 соналъул 13 марталда ЦIумада, Болъихъ ва Бакълъулазул мухъазде ячIана Дагъистан Республикаялъул ХIукуматалъул бетIерасул заместитель Екатерина Толстикова. Гьелда цадахъ вачIана республикаялъул ракьул ва буголъиялъул гьоркьорлъабазул рахъалъ министр АгъарахIим КъагьирхIажиев. Гьоркьор лъуна Чачан Республикаялъулгун гIорхъаби мухIкан гьариялъул суалал.",
        "МухIканлъи – шартI",
        "Дагъистаналъул ХIукуматалъул хIалтIухъаби цин щвана ЦIумада ва Болъихъ мухъазде, дандчIвана гьел ракьалъул нухмалъулелгун ва дандбана Чачан Республикаялъулгун гIорхъи мухIкан гьабиялъул масъала.",
        "«Гумбет район» муниципалияб районалъул администрациялда тIобитIараб данделъиялда гIахьаллъана муниципалитеталъул бетIерасул заместитель МухIамад Хъарагишиев, Дагъистаналъул Халкъияб Собраниялъул депутатал НурмухIамад ГIалиев, ГIабдурахIман Камилов, Бакълъулазул районалъул депутатазул Собраниялъул председатель МухтарахIмад АхIмадов, буголъиялъул гьоркьорлъабазул суалазул рахъалъ аслияв махщалилав Умалат МухIамаднабиев, «Сельсовет “Мехельтинский”» росдал бетIер МухIамад ГIабдунасиров, ЦIиликь росдал бегавул ГIалихан ДавудхIажиев ва цогидалги.",
        "Районалъул администрациялъул бетIерасул заместитель МухIамад Хъарагишиевас, муниципалитеталъул бетIер ХIажимурад МухIамадовасул цIаралдасан саламалъулал рагIаби абуна Бакълъулазул районалде рачIарал гьалбадериде.",
        "Росабазул ва мухъазул хIукмабиги кьочIое росун…",
        "Дагъистаналъул хIукуматалъул бетIерасул заместитель Екатерина Толстиковалъ данделъаразда бичIчIизабуна субъектазда ва муниципалитетазда гьоркьор гIорхъаби мухIкан гьари Россиялъул президентасул бихьизабиялда рекъон ва федералиял законазул пунктал тIуразелъун тIобитIулеб хIалтIи бугин.",
        "«Дагъистан Республикаялъул административиял гIорхъаби мухIкан гьаризе ниж ана 9 районалде, щибаб муниципалитеталда дандбана гьабизе бугеб хIалтIи, дандчIвана жамгIиял гIуцIабазул вакилзабигун ва хIаракатчагIигун. Ниж хIалтIулел руго Россиялъул президентасул тIадкъай ва Россиялъул Федерациялъул ХIукуматалъул лъабго хIукму тIубаялда тIад. Гьениб бихьизабулеб буго административиял гIорхъаби, объектал ва цогидабги кадастровияб хIисабалде росизе кколеблъи. Росреестралъ официлиял баянал хIадурун руго гьеб суалалда хурхун. МухIканаб гIорхъи чIезабизелъун цин цере данде гьаризе руго киналго материалал, рорхизе руго архивалъулал документал, ахIизе руго гIорхъабазул суалал гьоркьор лъезе данделъаби, хасал роржунел аппаратазул кумекалдалъун рахъизе руго картографиялъул суратал. ГIенеккизе руго бакIалъул гIадамазухъ. Пайда босизе буго нормативиялгун правовиял актаздаса. гьединго тарихиял баяназдаса.",
        "Россиялъул Федерациялъул субъектазда гьоркьор гIорхъабазул хIакъалъулъ къотIи-къаязда гъулбасал гьарилалде Дагъистаналъул Халкъияб Собраниялъ, районазул депутатазул ва росабазул собраниязул хIукмабиги кьучIое росун, къабул гьабизе ккола хIукму. ХIисабалде босун буго 2019 соналъул ахиралде гIорхъаби мухIкан гьариялъул хIалтIул 75 % лъугIизабизе. Ниж хIалтIулел руго Чачан Республикагун, Ставрополь крайгун, Калмыкиягун», – ян абуна Екатерина Толстиковалъ.",
        "ГIорхъаби мухIкан гьариялъул районалъул хIалтIулаб группаялда гъорлъе батIи-батIияб махщелалъул гIадамал рачун рукIин баян гьабуна Дагъистаналъул ХIукуматалъул вице-премьералъ.",
        "Данде кколарел бакIал ва халкъалъул хъаравуллъи",
        "Данделъиялда гIахьаллъаразда цеве кIалъазе вахъарав Бакълъулазул районалъул буголъиялъул гьоркьорлъабазул суалазул рахъалъ аслияв специалист Умалат МухIамаднабиевас бицана батIи-батIиял тарихиял заманабазда хIадур гьарурал документазда батIи-батIиял баянал рукIиналъул. Вице-премьералъ тIадчIей гьабуна кигIан кIваниги цIикIкIун документал ва материалал ракIаризе ккеялда ва гьабсагIат хIалтIулеб законалда данде кколедухъ ритIухъго гьеб суал тIубаялде хIадурлъизе ккеялда.",
        "Бакълъулазул районалъул администрациялъул бетIерасул заместитель МухIамад Хъарагишиевас бицана хIалтIулаб къокъаялъул хIаракатчилъиялъул, гIорхъода ругел росабазул жамагIаталгун дандчIваялъул, мадугьаллъигун цадахъ рекъон хIалтIиялъул кIваралъул хIакъалъулъ. Чачан Республикаялъул Ножай-Юрт районалъулгун гIорхъаби руго Бакълъулазул районалъул ЦIиликь ва МелъелтIа росабазул.",
        "ГIорхъабазул суалал рорхарал дандеруссиназда гьединго кIалъазе рахъана Халкъияб Собраниялъул депутатал, росабазул жамагIатазул вакилзаби ва цогидалги. Гьеб хIалтIуда гьоркьоб жигараб гIахьаллъи гьабулеб буго чияда рачIел экспертаз, тарихчагIаз ва блогераз. Заманаялъ бихьизабила нилъер гIорхъабазул масъала кин тIубалебали. МагIарул халкъалъе ва тIолалго дагъистаниязе балъго гьеб хIалтIи гьабизе бегьуларо. Гьелда хадуб кидагосеб хъаравуллъи буго Дагъистаналъул гIемермиллатазулаб халкъалъул.",
        "АрбагIкъоялъулрадалМахIачхъалаялъуласлияббайданцIунбукIанареспубликаялъулбетIераспарламенталде",
        "вахалкъалдегьабизебугебхитIабалъухъгIенеккизебачIунебгIаламалъ.ЦебехункидагогьебхитIаб",
        "республикаялъулбетIерасгьабулаанпарламенталъулминаялъуб.ГьениррукIунаандепутатал,республикаялъул",
        "хIукумат,жамгIиялхIаракатчагIиважурналистал.ГьабнухалдащаялигохIукмугьабунбуготIасандагьаб",
        "гIатIидабформаталда,гIемерчагIигиахIун,гьабизе.",
        "Магъало бахъиялъул къиса",
        "Гьединлъидал жанив азаргогIан чи унеб «Дом Дружбы» абураб бакIалде рачIунел рукIана гIадамал. Гьенир рукIана хIукуматгун парламент, шагьаразулгун районазул бутIрул, культураялъул, спорталъул, халкъияб информациялъул алатазул, жамгIиял гIуцIабазул вакилзаби, диниял церехъаби, ай республикаялъул гIумруялъулъ дагьалниги халкъалда рихьулел, лъалел киналго гIадамал ракIарун ругоан. Данделъи рагьана Дагъистаналъул Халкъияб Собраниялъул вице-спикер СайгидахIмад АхIмадовас. Хизри ШихсагIидов вукIинчIо данделъиялда, СайгидахIмадица, баркиялъул рагIиги абун, хитIабгун халкъалда цеве вахъине ахIана республикаялъул бетIер",
        "Владимир Васильев.",
        "Гьаниб Васильевас республикаялъул гIумруялъулъ жиндир командаялъ гьабураб хIалтIулги, рарал бакIазулги, ракIарарал магъалабазулги, жеги хIисабалде росун ругел ишазулги мухIканго бицана тарихаздалъун ва хIужабаздалъун кIиго сагIаталдасаги цIикIкIун заманаялъ. Гьел нужеда рагIун ратила социалиял гьиназдасанги, телевидениялдасанги, цогидал каналаздасанги. Лъугьинаро гьел тарихал гьанир такрар гьаризе. Дица бицина кинаб сигнал кьураб тIалъиялъ жамгIияталъе ва власталда ругезе гьаб хитIабалдалъун ва сунде гьелъ нилъ рачине ругелали, дир пикруялда.",
        "ХIикматаб «экономия» ва хъат чIван рахъарал пинкьал",
        "В. Васильев гьаниве централъ бетIерлъун витIиялъухъги витIун хадув гьес гьаниб гьабулеб бугеб хIалтIухъги балагьун, якъинго цебе реххулеб буго цохIо масъала. Гьесда цебе лъун буго, бокьараб къагIида хIалтIизабун, кIванагIан дагьал сурсатаздалъун республикаялда нухмалъи гьабизеги жаниб власталъул вертикаль щула гьабизеги. Гьеле гьеб ишалъе квал-квал гьабурал, кодоб гIемераб гIарац букIарал чагIи политикияб аренаялдаса ана. ЦIиял рачIаразда цебе масъала лъуна, нужеца кIванагIан дагьаб гIарцул къадаралдалъун кIванагIан гIемераб иш гьабизе кколин. Гьеб масъалаялъулъ цо-цо мехалда гьабулеб хIалтIул объемалдасаги цIикIкIараб кIвар бугин харж гьабичIого цIунараб гIарцул. Масала, хитIабалда В.Васильевас рецц гьабуна кIиго министрасе. Нухазул ва транспорталъул министр Ширухан ХIажимурадовасе ва тIабигIиял бечелъабазул министр Набиюла Карачаевасе. Сундухъ азие рецц? ТIоцевесес чанго миллиард нухазул гIарац «экономия» гьабун рагIула (дида бихьулеб бакIалдаса, гьаричIого нухалги тун, масала, ЛъаратIа районалде хъил тIезе 210 миллион бихьизабун букIана араб соналъ, цо капек харж гьабичIо, исанаги бихьизабун гьечIо). Карачаевасе рецц гьабулеб буго магъало кьоларел рукIарал карьерал, канлъудеги рачун, гьел магъалаби кьезариялъухъ, рищни-къулалъул операторазда хурхараб хIалтIи рукIалиде бачин ва цогидал «экономиязухъ». Гьел экономия гьабиялъул, магъалаби ракIариялъул суалазда цадахъго Васильевас бицунеб букIана рарал школазулгун лъималазул ахазул, больницабазулгун хехаб кумекалъул машинабазул, республикаялда операциял гьарун хвасарлъарал гIадамазул, нухазда камераби лъеялдалъун аварияздаса цIунараб гIадамазул гIумруялъул. ГIемерал тарихал, хIужаби, схемаби ва диаграммаби рукIана экраналда. Иргадулаб сурат паркъарабго яги арабго, хъат чIвалеб залги букIана. Цо санагIат гьечIев чи вукIана дида цеве гIодов чIун, кколелъубги кколарелъубги хъат чIвалев. Гьев дида Дедил заманалдаса нахъе вихьана сессиязда хъат чIвалев.",
        "Бищун дагьаб гIарац кьолеб регион",
        "Цойги В.Васильевасул хитIабалдаса дида бичIчIараб жо ккана цебехун Рамазан ГIабдулатIиповас абураб «Дагестан кормили, но не лечили» абураб жо дос гуреб, Васильевас гьабулеб букIин. Балагьараб мехалда, ГIабдулатIиповасда цебеги централъ лъун букIун буго гьебго «лечениялъул» масъала. Гьелъул магIна ккола жанисел сурсатал рати, бецIлъукь бугеб экономика канлъуде бачин, федералияб централъ кьолел дотацияздаса республикаялъул жанисел сурсатал цIикIкIинари.",
        "ГIабдулатIиповас гьеб гьабичIо, гьесда лъикIаблъун бихьана, магъалабаздалъун халкъ къакъачIого, кIванагIан цIикIкIун Москваялдасаги тIалаб гьабун, кваналеб къагIида. Дида ккола, кIалалъ щиб абуниги, гьесда бичIчIулеб букIанин гьадинги Москваялъ 85 субъекталда жаниб бищунго дагьаб гIарац Дагъистаналъе кьолеб букIин. Кинал магъалаби гьелда тIадеги? Гьеб масъала тIубачIолъиялъ ун ватула гьев хъулухъалдасаги, гьелъул хIасилалда байбихьун ратула гьанир туснахъалги, уголовниял делабиги, диваналги",
        "Канлъухъ ва газихъ налъи – 70 миллиард гъурущ",
        "Жакъа В.Васильевас абулеб буго республикаялъулила 70 миллиард газалъулгун токалъул налъи бугила. Гьеб халкъалъ бикъараб ялъуни кьечIеб гIарац гурила. Жидецаго нухмалъулез бикъизеги бикъун, Дагъистаналда тIад лъураб налъи бугила гьеб. Лъалеб букIахъе, газалъулги токалъулги нухмалъи буго Москваялда, бикъараб гIарацги дора ругезгун бикьун батула. Гьелъул хIасилалда гурищ дагьав цевегIан 30 миллиард газалъул гIарац бикъун бугин жанив лъурав черкесазул сенатор Арашуков?",
        "ХIасил калам, кинниги законалъул нухдеги рачIине ккун ратани, республика аслияб къагIидаялда жибго жинцагоги хьихьизе ккун батани, гьабсагIаталда В.Васильевасул нухмалъиялда гъоркь унеб жо буго гьеб «лечение», «терапия», абизе бегьула «шоковая терапияйиланги» - бизнес канлъуде бачин, магъалаби кьезе тIами ва бикъулеб гIарцуе гIурхъи чIвай гьаби. Гьеб якъинго бихьулеб буго хитIабалдаса.",
        "30соналъ кватIараб хитIаб",
        "«ТIоцебе малъула магъало кьезе кколин, законалъул тIалабазда рекъон, хадуб тIалаб гьабула, жеги хадур тIамула, гьелъулги жо кколеб гьечIони, букIине рес бугеб жо нужеда лъалеб батила», - ян абуна генералас гIодор чIаразда, Лефортоваялде ккаразул къисматги ракIалде щвезабун. ХIажат букIанищ Дагъистаналъе гьадинаб тIалабин гьикъани, букIана. Жакъа гуребха, жакъаялдаса 30 соналъ цебе. Жиндир заманаялда Дагъистан цIогьаздасаги цIунун, бикъараб гIарацги Москваялде баччизе течIого, законалъул гIорхъабазда лъун букIарабани, жакъа экономикияб рахъалъ тIегьалеб республикаги букIинаан, аза-азар чиги чIаго хутIилаан, жамгIияталъул батIиял тIалабалги рукIинаан. Жакъасеб В.Васильевасул хитIаб кватIун буго 30 соналъ.",
        "Хабар лъикIаб рагIаги.",
        "Динцоял",
        "Бесдалас хвасар гьабуна инсаният",
        "Умматги напсги",
        "РагIалде щвана 1433 соналъул рабигIул авал, тIаде гIунтIана рабигIул ахир. Нилъеда тIаса араб хирияб моцIги ракIалде щвезабун, цоги нухалъ хIисаб гьабилин МухIаммад аварагасул (с.т.гI.в.) сираялъул ва жакъасеб къоялъул.",
        "Ислам цIунун, гъазаваталъул рагъда шагьидлъана бищун сахал ва бахIарчиял бусурбаби.",
        "Гьединлъидал МухIаммад аварагасул (с.т.гI.в.) умматалда гIемер рукIана гьитIинго бесдал хутIарал лъимал. Аллагьасул диналъ бесдалал цIакъ тIадегIан гьарун руго. Гьедин букIинчIебани, халкъул-гIаламалъулго расул – МухIаммад авараг (с.т.гI.в.)бесдалавлъун вукIинароан.",
        "«МухIаммад авараг» абураб тIехьалда МухIамад ХIамзаевас хъвалеб буго: «ГIабдулмутIалибица, санаде вахингун, ГIабдуллагьие ячана къурайшиязул руччабазда гьоркьой насабалъул ва намусалъул рахъалъ бищунго лъикIай яс – ГIабдулманафил Вагьбил Аминат. Гьелъул эмен вукIана, къурайшиязда гьоркьоб къиматги бугев, Бану Зугьра кьибилалъул бетIерлъун. Лъимаде Аминат йикIаго, сапаралъ арав ГIабдуллагь, гIумруялъул къоло щуго сон барав чи, Ясрибалда къадаралде щвана».",
        "Авараг (с.т.гI.в.) гьавилелде эмен камуна гьесие. Анлъго сонил гIумруялде МухIаммад (с.т.гI.в.) вахиндал, гьесул эбелалъги тана панадуниял: «…Анлъго сон базегIан, МухIаммад (с.т.гI.в.) жиндирго эбелалда аскIов вукIана. Цинги Аминатил къасд ккана росасул хабаде щвезе Ясрибалде ине. Цадахъ васги вачун, Уммуайман абулей гъаравашгун гьел Ясрибалде къватIире рахъана. Гьезда цадахъ Аминатие къайимлъи гьабулев ГIабдулмутIалибги вукIана. МоцIги Ясрибалда бан, Маккаялде тIадруссун рачIунаго, Абваъ абулеб бакIалде щвейгун, Аминат къадаралде щвана» ( «МухIаммад авараг», М. ХIамзаев).",
        "ХIикмалъаби гIемераб гьоболлъул рукъ буго аб дунял. Киналали лъаларел гьураз жидер бутIрузулъе росун рачIарал сихIрабазда мугъги чIван, гьезда рекъон дунял-гIаламалъего хIукму къотIизе лъугьуна цо-цоял. Гьел сихIрабаздаса гIемерго кIудиябги, гъваридабги, гIатIидабги, бечедабги, азаркьерабги махлукъат букIин бихьизе бокьуларо гьезие. Заман бараб хIанилъ хIапаро гIадин, гIадалнахулъ женкIолел гьел хIиллабаздаса рорчIизе гIамалго гьабуларо чангияз. Гьанжесеб гIелмуялъ гьединал «хIупрузда» фобиялилан абула, ай жидеда бичIчIулареб, лъалареб хIакъикъаталдасаа хIинкъи, гьеб рихин. Ахирал соназда цо-цо къавмаз дунялалда тIибитIизабулеб буго исламофобия. Гьеб унти кутаклъизаби мурадалда бакътIерхьул улкабазул информациялъул алатаз ургъулел руго таманал маргьаби. Гьеб гьерсил къецалда цебехъанлъи бихьизабулеб буго ГIизраилалъ ва гьелъул торгIо кколел чагIаз.",
        "ЦIакъго гIажаиблъизавуна бесдалаздехун фобия бугел, гьел рихарал чагIиги ратиялъ. Рагъазги унтабазги кIвекIулеб бугеб дунялалда бесдалал камилищ? Кьурулъа гъоркье ран, тIагIинейищха гьелги гьарилел? Гьеди-гьединал «хIупрузда» цо экономистас «хъарцинаб философия» абун цIар лъун букIана.",
        "Гьанир рехсезе бегьилаан инсанияталъул тарихалда жидер цIар рагIарал гIемерал бесдалал. Гьел хIужаби лъазе бокьараз жидецаго тIалаб гьабила гьезул. ЗахIмалъабазулъ лъадарарал, къо хIехьолел, квешлъабазе къуркьуларел гIадамаллъун куцала гIумруялъ бесдалал. Гьезул гуро жамгIияталъе кIудияб хIинкъи бугеб, эбел-инсуца гогьдаризарурал тIанчIазулин. Гьел «папенькины сынки» абулел чагIаз бикъа-хъамун, гражданияб рагъ багъариялде ккезабун буго Дагъистан. Бесдалав Данияловасин абуни хвасар гьабун букIана нилъер МугIрузул улка.",
        "Бесдалал какулезда кIочене бегьуларо инсаният жинца хвасар гьабурав МухIаммад аварагги жидеца какулев вукIин. «Напсилан» ахIичIого, «умматилан» ахIана Аллагьасул Расулас. Амма бусурбабазда гьоркьор жакъаги гIемер дандчIвала «напсилан» ахIдолел. Аллагьас тавпикъ кьеги нилъее исламалъул дарсал росизе. Амин.",
        "2012 сон",
        "ЦIалана «ХIакъикъат» газеталда «I00 ва цIикIкIун машгьурал магIарулал» абураб сияхI. ЦIалунго букIинчIебани. Цо машгьурасда тIад кIиго машгьурав гьечIевги къан кьураб гIадаб сияхI буго гьаб.",
        "Гьадин гьабулеб бугони, гьаб сияхIалда цIар букIине ккола, «ГIалил, ГIумарил яги Къурмангъизил хIисабалда, гьав 100 чи вуго машгьурав магIарулав» - илан. Амма, Бахул, ХIамидил яги ХIуризадал хIисабалда гьел рукIине бегьула тIубанго батIиял чагIи.",
        "Гьедин ккечIого букIине, цин кьезе ккола чIван-къотIараб баян, щив кколев машгьурав магIарулав. ЦIар рагIаравго бокьарав чиясда лъалевищ яги улкаялъе пайдаял ишал гьаруравищ, яги тарихалда лъалкI таравищ? Заралиял ишал гьаруралги бегьула гурищ машгьурлъизе. Пайдаго гьечIелги рукIине бегьула машгьурал. Кутакалда пайда бугел гIемерисел, жедерго намусаб гIамалалъ, гIадамаздаго рагIичIогоги уна гьоркьор.",
        "Чан магIаруласда лъалев Хандиев МухIамад, кигIан кутакав гIалимчи вукIарав ватаниги? Хандиев МухIамад лъалел чагIазда МухIамадов МухIамадги лъала, цойги МухIамадов МухIамадги лъала, МуртазгIалиев АхIмадги лъала, Вакилов ХIайбулаги лъала… «ВахI, ал щайха гьечIел» - илан кьучIчIаб суалги бачIуна. Цо машгьурал, цо машгьурал гьечIелищ гIалимзаби рукIунел? Цо лъалев чиясда, киналго лъала, машгьуралги рукIуна.",
        "Гьикъеха магIарулазда щив Пакъалов ГIумарилан… яги ХIажимухIамадов Салманилан… Лъаларо. ХъазангIалипов МуртазгIалиги лъаларо. Лъалелги рукIина, гIемерисезда лъаларо. ЛъангутIи кутакалда квешги буго.",
        "Исламов Ислам машгьурав чи вугищ? Щивха гьев? Гьев вуго пайдаял ишаздалъун тарихалда лъалкI тарав ЧIохъ росдал колхозалъул пирсидател. Машгьурав чи гуроха. Гьединал председателал гIемер рукIана нилъер. Раджабов Дударгицин гIемерав чиясда лъалев ватилин ккола дида Исламидаса. Дударие пачалихъалъ орден Ленина, орден Трудового Красного знамени, орден Трудовой славы шапакъатал кьуна, СССРалъул Верховный Советалъул депутатлъунги вищана. Вугищха гьабсагIат гьев машгьурав? ГьечIо. Гьедин ватилаха сияхIалдаги гьечIев.",
        "Нилъер руго кигIан бокьаниги республикаялъеги улкаялъеги пайдаял ишал гьарулал, тарихалда лъалкIги тарал, пачалихъалъул шапакъаталги щварал, амма машгьурал гурел гIадамал.",
        "Нилъер руго кигIан бокьаниги республикаялъеги улкаялъеги пайдаял ишал гьарулал амма лъиданиги лъаларел, лъазаризе нахъа чагIи рукIинчIел магIарулалги.",
        "Улкаялъ шапакъатаздалъун гогьдаризаричIел, амма тарихалда кIудияб лъалкI тарал машгьурал магIарулалги руго.",
        "Киназул сияхI гьабали, макьу тун, квен тун ургъаниги, дида лъачIо. Гьаб буго дов гьардухъанасул гIатI гIадаб сияхI, чемпионастIе щайихги жуван, тIадеги шагIирги рехун, тIаса председательгун партизанги вахъун.",
        "Нуж машгьурал гIадамазул сияхI гьабулел ругел ратани: Баху-Меседу Расулова ХIажи Гъазимирзаевасдаса машгьурай йигин абураб жоялда дун божуларо. ГIабдулмажид Хачалов Салимханов Юрийидаса машгьурав вукIин дида ракI чIчIун лъала. Балакиши ГIалибег лъаларел чагIаздацин лъалев ватула ХIажи. ГъалбацIов ГъазимухIамад лъаларев чи магIарулазда гьоркьов ватизе захIматаб жо буго. Гьевги унев ватичIони машгьурал магIарулазул сияхIалде гъорлъе… Дида лъалароха.",
        "Гьабулеб бугони гьадинаб хIалтIи гьабизе ккола рагIа-ракьанде щун, чи тIад кIалъалареб хIалалъ. Дун гIадинал гIадатиял магIарулаздацин, тIасан кIалъазе гуреб бакI батулареб жойищ букIунеб машгьурал магIарулазул сияхI.",
        "МахIач ДахIадаевги ХIоцоса Нажмудинги цого сияхIалда рукIунел кинаб гIаламат?",
        "КIиго гурони Устар вукIинчIищ нилъер? ХIасан Устар гьечIищ машгьурав магIарулав?",
        "Дир хIисабалда машгьурал чагIазул сияхI гьабулеб бугони, гьеб букIине ккола цIакъго машгьурал чагIазул, киналго магIарулазда лъалел чагIазул. Нусго чиги гьенив гIоларо. Жинда-жинда лъалел рукIина, амма киназдаго лъалеб машгьурлъиялъул чагIи гIемер рукIунаро.",
        "Машгьурал чагIазул сияхIалда, битIун гьеб гьабулеб бугони, рукIуна гIемерисел политикал, кочIохъаби ва артистал. Телевизоралдасан рихьизарулел, школалда лъималазда малъулел, цо-цогIаги юбилеял гьарун кIодо гьарулел шагIирзаби, хъвадарухъаби. ТIокIав чи нилъер машгьурав гьечIо. Бицеха лъалел ратани машгьурал гIалимзаби, учительзаби, врачал, къадахъаби, гIухьби,",
        "Республикаялъеги улкаялъеги пайдаял ишал гьарулал, тарихалда лъалкIги тарал магIарулазул сияхI гьабулеб бугони, гьеб букIине ккела батIа-батIаго гьабураб. ГIалимзаби батIаго, жамгIиял хIаракатчагIи батIаго, политикал батIаго, диниял гIалимзаби устарзаби батIаго, колхозалъул председателал батIаго, кавказалъул рагъул бахIарзал батIаго, профессорал батIаго, спортсменал батIаго… ХIасил калам: партизанал батIаго - бандал батIаго.",
        "Кутакалда лъикIаб хIалтIи буго, лъикI гьабунани. Дагьабги кутакаб жавабчилъиги буго. Гьелдасаги кутакаб, кIудияб хIалтIиги буго. Гьеб гьабулеб комиссиялда гъорлъе жиб-жиб росдал тарихги машгьурал гIадамал лъалел чагIиги рачине ккела. Киналго росабазул бажарулеб гьечIони, районалъулгIагиха. «Ле, бахIарчи, гьав нилъер ЛъикIасул Къурбан щай, вац, гьаб сияхIалда гьечIев», - илан гьикъизе чигIаги вукIинеха.",
        "Амма, магIарулазда цIакъ лъикI лъала Муса МухIамадов Дагъистаналъул халкъияв шагIир гурев хъвадарухъан вукIин.",
        "ЛъикIаб нигатгун Баху МухIидинова",
        "МагIарулазул росаби. «Миллаталъул» проект",
        "Хунзахъ мухъалъул Сивухъ: 400 цIаракиялъул 60 буго магIарухъ",
        "КIудияб тарихалъул магIарул росу чIунтулеб буго",
        "Хунзахъ районалъул Сивухъ буго магIарул церегосел росабазул цояб. Росдае кьучI лъуралдаса ун буго гIага-шагарго 2000-гIан сон. Жакъа къоялде нилъехъе щварал баяналги хIужабиги бицинегIан гIемерал гьечIониги, гьеб тарихалдасанги бихьула ва бичIчIула жибго росдал тарихги гIезегIан бечедаб букIараблъи.",
        "Гъоркьсивухъ ва Макьасда",
        "Байбихьуда росу букIун буго гьанже Гъоркьсивухъ абулеб бакIалда. Советияб заманалда гьенир рукIана колхозалъул гIачиязул фермаги, гаражги, цоги-цоги рарал бакIалги. Гьеб росдал букIун буго насранияб дин. Банги буго росдаца 1400 сон. Цоцахъа давла бахъизе доб заманалда гьарулел рукIарал чабхъеназ гьоркьоса къотIичIого рахIатхвезабулеб букIун буго гIадамазул. Цо гьединаб рагъ ккараб мехалда, росу бухIун буго тIаде рачIарал чабхъадулаз. Гьеб мехалда гьел гIадамаз хIукму гьабун буго гьанже росу бугеб бакIалда, Щулалъул кьурда цебе цIияб росдае кьучI лъезе. ТIаде вачIунев тушманасдаса, чабхъадулаздаса цIунизе санагIатаб букIиналъ, тIаса бищун буго гьеб бакI.",
        "Гьеб росдае тIоцебе кьучI лъун буго кьурда цебе Иманил ГIумар абурав чияс. Гьебги букIун буго насранияб тарихалъул 1410 сон. Гьедин хIисаб гьабидал, цIияб бакIалда Сивухъ росу базе байбихьаралдаса ун руго 600-ялдасаги цIикIкIарал сонал.",
        "Гьебго заманалда ТIалул рагIалда цоги гьитIинабго росу букIун буго, Макьасдаян цIар бугеб. Сверухъ кьуру-хъитI, мегIер гьечIеб бакIалда ругел гIадамазеги захIмат букIун буго къватIисан рачIунел чабхъадулаздаса жалго цIунизеги гIумру гьабизеги. Гьеб росдал гIадамалги рачIун руго сахъадерихъе гьарун, жалги риччайин нужеда гъорлъе цIияб бакIалдеян. Гьедин макьасдиселги жидерго ракь-мулкгун рачIуна сахъадерида гъорлъе.",
        "Сахъадеридасан лъугьун буго Лаваша мухъалъул Чуни росу",
        "Гьелде щвезегIан гIемерго цебе, 1300 соналдаго, доб гъоркьехун бугеб росулъа лъабго гIолохъанчи витIун вуго гьанжесеб Лаваша районалъул ракьалде чуял хьихьизе. Гьел гIолохъабаз чуял чIолеб бакIалда бан буго жалго жанир рукIине гьитIинабго рукъ. Гьезул щивас жиде-жидее рукъзалги ран, гьеб бакIалда Сивухъилан цIар лъун буго. Дагь-дагьккун гьенире гIумру гьабизе рачIун руго цоги-цоги гIадамалги. ГIун буго гьениб росу. Гьелда цIарги лъун буго Чунибилан. Абула гьеб чу абураб рагIудасан бачIараб бугилан. Ахирал соназда чунисезулги сахъадерилги цоцазде тIаде-гъоркье щолеб лъикIаб гьуинлъи-бухьен лъугьун буго. Росдал къо тIобитIулелъулги чунисезул гIезегIанго гIолохъаби рачIун рукIана Сивухъе нижерги гьезулги гIахьалаб дандеруссин берцин гьабизе.",
        "Лолихъ магIарда эхетараб сиги гьениб цIа балел хъаравулзабиги",
        "Росдае Сивухъ абураб цIар бачIун буго, росдада гIагарлъухъ бугеб Лолихъ абураб мегIералъул бетIералда хъаравулзаби рукIунеб хъощда аскIоб бараб сиялдасан. Цере хъачагъаз хъамун унел рукIун руго гIиял рехъабиги боцIул рехьедги. Гьел цIунизеги, росдае хIинкъи бугони, лъазабизеги толел рукIун руго гьенир хъаравулзаби. Гьенисан, хъатиниб лъураб гIадин, бихьула сверухъ бугеб гIемераб бакI. Гьеб бакIалда цIаги бакун, лъазабулеб букIун буго росдае къватIисан хIинкъи букIиналъул хIакъалъулъ.",
        "Цебеги гьанжеги батIалъи гьечIо, сахъадерил руго кIудияб мегIер-гIалах, рохьал. Балагьараб мехалъ, гьаб росу бижун буго сверухъ ругел цогидал росабаздаса цебе.",
        "Сахъадерица цIибилги гIезабулеб букIун буго…",
        "Инкъилаб ккун хадуб пачалихъалъ сахъадерил ракьал кьун руго ракь дагьал росабазе. Гьедин, Макьасалъул кIудияб бакI кьун буго Гостфондалъе, ОцомегIер - шатадерие, ХьундамегIер – лъегIелдерие, ЦIаригIалах – херехьдерие. Хурзал, ахал, мучIдул, харибакIал, рохьал данде росун, гьабсагIат сахъадерил буго 1300 гектар ракьул. 200 гектар буго накIкIил, махил, гьадил, бигьародул сахал рохьазул. Иццал, лъарал гIемерал, хер керчал, гIи-боцIи хьихьизе санагIатал, гIатIидал мугIрулги руго сахъадерил. Картошкадул, хIалухъадул, гьалил лъикIаб бачIин щолел хурзалги рукIана росдал. ЛъагIилухъ росдада гIагарлъухъ бугеб ЧIидатIа абулеб бакIалда руго пихъил ахал. Умумузул заманалда цIибилгицин барщулаанин гьенибилан бицен буго. МегIер-гIалах, ах-хур гьарзаго букIиналъ, лъикIаб ресалдаги рукIун руго сахъал. Сверухъ ругел росабалъаги щиб хIажалъаниги рачIунел рукIун руго босизеги хисизеги гIадамал Сивухъе. ГьабсагIатги сахъадерил мугIруздаса бачун буго ЛъагIилухъ, Харахьи, Мущули, Гьамущи, ГIоротIа росабалъе лъим.",
        "Базар-нухги, буртабиги, хьиталги…",
        "Цебе заманалда хIамузда жидерго бича-хисизе жоги босун, Хунзахъ базаралде хьиндалалги, Харахьи базаралде тIадмагIарулалги Сивухъан унел рукIун руго. Гьениб сордоги балеб букIун буго. Гьедин росдаеги гьалбадериеги пайдаяб даран-базарги лъугьунеб букIун буго кIияздаго гьоркьоб. Сахъадерил батIи-батIиял кверзул махщелал ругел гIадамалги гIемерал рукIун руго. РукIана гьел дида лъалеб заманалдаги. Росулъ букIана буртаби гьарулеб артель. Гьединго, Хундерил тIалъиялда гуребги, цоги бакIаздаги доб заманалда машгьурал рукIана ретIине квегIенал, хинал сахъадерил буртинадул хьитал. Гьезул хIакъалъулъ ракIалде щвезабулеб буго цIар рагIарав артист МахIмуд ГIабдулхаликъовас «Дир театр» абураб жиндирго тIехьалдаги.",
        "Мадраса, мутагIилзаби, дибирзаби",
        "Диналъул рахъалъги сверухълъиялдаго цебетIураб, гIалимзаби гIемераб бакI букIиналъ, гIалимзабазул ватIанилан абулеб букIун буго Сивухъ росдаде. БукIун буго Сивухъ цоги- цоги бакIаздасаги цIализе лъималги рачIунеб кIудияб мадрасаги. Абула гьенив цо заманалда ЦIадаса ХIамзатги цIалулев вукIанилан.",
        "Сивухъа батIи-батIияб заманалда вахъун вуго 60 динияв гIалимчи. Цоги-цоги росабалъ цого заманалда 26 дибир вукIун вуго Сивухъа. Сивухъ росулъа гIараб гIелму лъикIго лъалел гIалимзаби рукIун руго гIарабиязул улкабаздаги. Дамаск шагьаралда Абу-Нур университеталда дарсал кьолев вукIана МухIамаднур Сивухъи абулев гIалимчи. 2000 соналда хвана гьев. Сивухъ вукIун вуго Гъоргъочол МухIамад абулев кIудияв шайих. Гьесул букIараб рукъалъул къадалги аскIобго кидаго къунареб цIорораб лъадал иццги гьабсагIатги руго гьенир. Гьев хун вуго 1764 соналда. Гьесул хобги буго хьиндаллъиялъул росабалъе гIемераб автотранспорт хьвадулеб шагьранухлул рагIалда, ЦIалкIитIа росдада цебе. АскIобго буго гьесул яцалъул хобги. Шайихас абулеб букIун буго гьеб бакIалда нахъзаманалда гIемерав чи тIаде вачIунеб зиярат букIине бугилан.",
        "БагIараб армиялда данде рагъи ва 62 чIвай",
        "Октябралъул революциялдаса хадуб, цогидал бакIазулго гIадин, сахъадерилги гIалимзаби, Сибиралде ритIунги чIванги, лъугIизарун руго.",
        "1921 соналъул марталда БагIараб армиялъул аскаразда дандечIей гьабула сахъадерил жамагIаталъ. КIудияб къуваталде къеркьезе бажаричIого, росу цIунарал нахъе къала. Гьел къоязда Сивухъ росулъ чIван руго гIалимзаби, хараби, руччаби – кинавниги 62 чи. ГIи- боцIи хъвехъун, тIощел ва цогидабги хъамал гьабун, мажгиталда ва цоги бакIазда бата-батараб гьабун, кIудияб балагь гьабун буго росдае гьел аскарияз. Доб пасалъи бихьарав ГIалил ТIагьир абулевчияс гьелъул хIакъалъулъ гьабурабин абулеб кечI байбихьулеб буго гьадинал мухъаздасан:",
        "Къуръаби тIу-тIун ран, тIамчал рихъ-рихъун,",
        "Хъубабщиналъуре щущахь ран руго.",
        "ГьабсагIаталда росдал кIиялго хабзалалъ лъабкъоялда анцIгогIанасеб хIужраялъул сурат цIунун хутIун буго гIалимзабазул хобазда тIад.",
        "ВатIанияб рагъ ва загIипазде бегараб хIалтIи",
        "Лъеберабилел соназда, киса-кибего гIадин, Сивухъги гIуцIана колхоз. Гьелъул тIоцевесев председательлъун вукIун вуго ГIамирмухIамадов Хочбар абулев чи. Бищунго захIматал КIудияб ВатIанияб рагъул соназда колхозалъе нухмалъи гьабуна ГIабдулаев МухIамадица. Рагъде бихьиналги ун, цоги бакIаздаго гIадин, ах-хуралъул хIалтIиги, гIи-боцIул тIалаб-агъазги тIаде ккана харабаздеги, руччабаздеги, лъималаздеги. Гьел хIалтIабаздаго цадахъ руччабаз гьарулаан буртинадул хьиталги хIалтIулаан буртаби гьарулеб артелалдаги. Цогияб къайи-цIаго гIадин, фронталъе кумекалъе сахъадерил жамагIаталъ лъеберазарго гъурущги битIана. Гьелъулъ сахъадерие баркала кьураб И. Сталинил кагъатги букIана бачIун.",
        "Гитлерилаб фашизмаялдаса ВатIан цIунизе Сивухъа 96 гIолохъанчи ана. Гьезул 51 чияс даималъего берал къанщана рагъул байданалда.",
        "ЦIалиги, хIалтIиги, хIаракатчагIиги",
        "ВатIанияб рагъда цересел соназда рагьана росулъ ункъосонилаб школа. 1946 соналда гьеб сверизабуна анкьгосонилаб школалде. Школалъул тIоцевесев директорлъун вукIана МухIамадов Рашидудин.",
        "Гьелдаса хадуб, гьоркьохъеб школаги лъугIизабун, Дагъистаналъул, Москваялъул, Ленинградалъул ва цогидалги шагьаразул тIадегIанал цIалул бакIазда лъикIаб лъайги босун, рахъана учительзабиги тохтурзабиги, инженералги, росдал магIишаталъул махщелчагIиги. Гьел хIалтIана росулъги районалдаги гурелги, цоги-цоги бакIаздаги ва жидерго мустахIикъаб бакI ккуна ва кколебги буго халкъалъул гIумруялда. Философиял гIелмабазул доктор вукIана Сивухъа МухIамадов Дибир. БатIи-батIиял гIелмабазул кандидаталлъун рахъана МухIамадов Рашидудин, ТIагьиров Насрула, НурмухIамадов Шамил ва гь.ц.",
        "МухIамадов Дибир вукIана партиялъул обкомалъул секретарьлъунги, Дагъистаналъул культураялъул министерлъунги, гIумруялъул ахирал соназда Шамилил фондалъул председательлъунги. ТIагьиров МухIамад вукIана республикаялъул печаталъул жавабиял хIалтIабазда. Полковник НурмухIамадов ГIабдула вукIана республикаялъул рагъулаб комиссариаталда жавабияб хъулухъалда ва магIарул чанго районалда рагъулав комиссарлъун. Жеги кIикъойилъе сонал рахинелдего полковникасул чин щун букIана Ленинградалъул рагъулаб округалда вукIаго МухIамадов КъурбангIалие ( советияб заманалда гьеб даражаялде гьеб ригьалда къанагIатавги чи вахунароан). Хадуб ДГУялъул рагъулаб кафедраялда хIалтIулеб мехалъ, гIужилав снайпер хIисабалда МахIачхъалаялда кIудияб мажгит балеб заманалда гьесде божилъи гьабун буго къилба битIун бихьизабизе. Сивухъа Будунов МухIамад вукIана Владимиралъул тракторал гьарулеб заводалъул бетIерав инженерлъун. Полковникал ХIайдарбегов ХIайдарбегги ХIайдаров ХIажиги хIалтIулел руго Дагъистаналъул жанисел ишазул идараялда.",
        "ЧIунтулеб буго росу…",
        "Гьанже кинабго хисараб, лъезе цIар лъалареб заман бачIараб мехалъ, тIаде гIолел гIелазул гIемерисел унел руго гIатIиракьалде. ГIадамазул къадаралъ районалда гьоркьохъеб ро- сулъун букIараб Сивухъ гьанже хутIун буго лъабкъого цIараки. МахIачхъалаялдаги, цоги шагьараздаги, ГIараниги, хъутаналдаги – гIаммаб куцалда сахъадерил буго ункънусго цIараки. ЧIунтулел руго умумуз кIудияб захIматги тIад инабун хIалтIизарурал хурзал, гIи-боцIиги дагьлъун, чIороголъулел руго мугIрул. Гьелъ хасго ракIунтизабула нижер – харабазул. Росулъ хIалтIизе бакIал гьечIолъиялъги, гIи-боцIи хьихьун, гьелъ кьолеб хайир гьечIолъиялъги унеб буго жидеего магIишат гьабизе санагIатаб бакIалде тIаде гIолеб гIел.",
        "Сивухъ росдал тарих гIезегIан бечедаб буго. Гьелъул бицун хасаб тIехь хъвазе цебего заман щун буго. Гьединал тIахьал магIарул цоги цоги росабазул гIемер руго. Дица гьанир рехсон толел руго кIвар бугел гIадал цо-цо хIужаби.",
        "Ролъул хур кванарал ганщал жалго тун…",
        "Чурун болъон бацIцIунаро",
        "Нилъер, чияр чи лъазе…",
        "МагIарул мацI цIунизе ккеялъул бицунел ва нилъер рахьдал мацIалъул рахьалъ гIумруялъ хьихьарал цо-цо хIарамзадаби, чудкалги гIангурбацIалги гIадин, эркенаб «Миллат» басмаялде тIаде гуризе бокьун руго кидаго. Авар мацI, тарих ва адабиятгун маданият церетIеялъе килищалда килищ кIутIарабгIанасеб хIалтIиги гьабичIого, магIарул мацIалда хIалтIулел идараби анцI-анцI соназ чурхъулел ругел цIогьал рукIуна, борхьал кинигин, рукIназухъан хьирхьидулел. Цогидал рортачагIи ва торгIо кколеб къавм цебе гъола гьез, «чорокаб иш» гьабизе, гьурал жанир рахъулел чIорогоял жидер гвангварабазда жаниб цониги пикру загьирлъизе рес гьечIолъиялъ.",
        "Гьел пикруялъул ва хъвадариялъул импотентал, евнухал руго анцI-анцI соназ пачалихъалъул моцIу хахулел. ГъутIбузда чIарал чIегIергъудул гIадин, гIадамазде тIаде гъиз щвалел.",
        "Улкаялда ва Дагъистаналда хиса-басиял ва багъа-бачари байбихьидал, цIерда хIамул гIадин, чIун рукIана гьел лотаби, кьандир рачIчIалги къазарун. Бищун цIикIкIун гьел хIинкъун кIущулдизарулел чагIиги рукIана, авар халкъалъул ургъел гьабун къватIире рахъине хIадурал, миллаталъул тIалаб тIобитIизе таваккал гIурал гIадамал.",
        "Дагъистаналда ругел магIарулазул гурелги, Азербайжаналда, Грузиялда ругел аваразулги мурадал цIунулаан мунагьал чураяв ХIажи МахIачевас бетIерлъи гьабулеб МагIарул фронталъ. Гьеб идара гIуцIизе ккана, Дагъистаналъул цоги халкъаз магIарул халкъалда данде чабхъенал байбихьиялъ. Гьеб фронталъ чIезаруна аварал рихарал гавурал. Хадубккун МахIачевас кинаб сиясат бачун батаниги, дол соназда гьес гьабураб хIалтIи магIарул миллаталъе хIажатаб букIана.",
        "Жакъа «Миллат» басмаялда данде гаргадулелщинал аваралилан рижарал цо-цо чагIи XX гIасруялъул 90-абилел соназда МагIарул фронталда тIасанги кIалъалаан… жиде-жидер богорукъзабахъ (гьезул жидерго ракIалдещвеялда рекъон).",
        "Салул авлахъалда, нахъияб рахъги гIебеде битIун, бетIерги салулъ къазабун, чIараб страусалъул рагъари буго гьел «бахIарзазул» - жидедаго гьунарги гьечIел, иш гьабулелги рихарал тухьулабазул. Наккдада регарал гьабзазул мисалалда, тIепун чIун руго.",
        "Рохьоб цIа рекIараб мехалда, гъутIбиги къотIун, гьелда дандеги цIадул мухъ гьабула. Къавудаялъ чи унтаравго, гьеб гIузруялъул дагьаб къадар вакцинаялъулъ чорхъолъе биччала. ЛъутI лъутIалъ бахъула. ЦIукIаял гIанкIалги ччугIбиги тIерелел рукIуна, цоги жанавараз жал къулчIизегIан. «ЧIаго рукIагоги – сородун, холелъулги – сородун».",
        "«Нилъер, чияр чи лъазе, чи чIвалареб кьал ккаги», - абун магIарул аби буго. Гьаб ахираб заманалда цIакъго лъикI бичIчIана гьеб кициги гьури бахъарабщинахъе щапдолел цо-цо «аваразул» загIиплъиги.",
        "«Миллат» басмаялда дица рахъарал макъалаби руго магIарул халкъалъул ургъалида, нилъер гIаммал масъалаби рорхун, хъварал мухъал. Къануназда данде кколареб мухъги гьениб гьечIо, къанунги республикаялъул ва пачалихъалъул цолъиги цIунун хъварал гурони. Цо-цо лагъзадерие бокьун букIана рагIаби цIацIазе ва шайтIабазул гьурал рагъаризаризе, «Миллат» газеталде гьужум гьабизе.",
        "Гьеб аварал рихараб къокъаялъе къабулав цониги сахав магIарулав ватулев гьечIо – Шамил имам какула, ГIабдурахIман Даниялов какула, Расул ХIамзатов какула. Гьединаб руккелалъ дунго какунилан, щибго пашманлъизе бачIунаро. Гьез веццаравани, ракIбакъвазе гIилла букIинаан.",
        "Щай рахьдал мацIалъул цIаралда цIирцIидулел хъамалчагIазда гьадигIан цIакъ, ракI-ракIалъго «Миллат» басма рихараб бугеб? Щайгурелъул, «Миллат» басма букIиналъ, къватIиб чIвазабулеб буго гьел магIарулалъ хъвадарулелилан ругел, пачалихъалъ хьихьарал эливашазул чIобоголъи, пайда гьечIолъи. Адабияталда буго гIадамазе нух бихьизабурав Данкол ракI чIинтIарав хъурумсахъил сипат. Гьединго, агьлу гуреб къавм цо бакIалде ккани, гьез кодобе щвараб жоялда лал тIамула ва иш бажарулезде хIапдола.",
        "Чанго номерги биччан, «Миллат» басма къалин хьул букIана гьел церетелзабазул. Амма гьале анлъго соналъ щибаб анкьалда къватIибе бачIунеб буго «Миллат». Азарабго баркала буго «Миллат» цIалулезе, бокьулезе. Редколлегиялда ва басмаялда бугьтанал лъолел, миллатчилъиялъул ва цоги цIарал «Миллаталда» рекIинаризе хъетIолел цо-цо чакъалалги руго. Гьедин бугониги, магIарулазул пикру, мурад, масъала «Миллат» басмаялъ загьир гьаризе руго, кигIан цIакъ гьел рухIчIаголъаби гIергIеданиги.",
        "Авар халкъги, тарихги, мацIги, маданиятги хириял гIадамазе нилъер мацIалда басмаби цIикIкIинеги бокьула, цIиял газетазе ва журналазе кумек гьабизеги рортула. КIалалъ «магIарул мацI цIунизе ккола» абунги бачун, нахъияб рахъалъ гьеб мацI хвезабулеб ва мацIалъул цIаралдасан цIогьодулеб тайпа жахIдаялъул цIаялъ бухIулебги букIуна.",
        "XX гIасруялъул 90-абилел соназдаса хадур рахъана «Сабаб», «Имамат» журналал, «МагIарулал», «ЖамагIат», «Заманалда цадахъ», «Аваристан» ва цогидалги казиятал. Гьезги жидерго бакI ккуна нилъер миллияб тарихалда ва печаталда жаниб. Амма цо-цоязе гьеб хIужа бихьизе бокьун гьечIо, хIамузда кIуртул гIадин, жалго жидедаго берцин рихьун, цогидал рихьулареб ххвелал гьарулел руго. Халкъалда кинабго бихьула.",
        "Гьединаб чIамучIаб, чIобогояб, гьодораб, нахъегIанаб къавмалъул хIакъалъулъ гьадинал рагIаби нахъе тана авар адабияталъул классик Инхоса ГIали-хIажияс: «Чурун болъон бацIцIунаро, гохIда гьабун хIор чIоларо, къан хIамил рачIчI букIунаро».",
        "Къарахъе сапар: росаби, гIадамал, кучIдул",
        "Сапар ва бахIсал",
        "Араб анкьил ахиралдехун дун сапаралъ магIарухъе ине ккана. Гьочоре щвезе сапар бухьана.",
        "БачIинахъего абила, дица сапар бухьун букIинчIо хас гьабун гьочосезул рахъалъ макъала хъвазеян. Амма гьаб хъвай-хъвагIай бижана дида сапаралда бихьаралъ ва рагIаралъ. Гьанир нужеда ратизе гьечIо тарихал ва хIужаби, церетIурал дояркабигун гIухьби ва гьочосезул колхозалъ пачалихъалъе кьураб гьанал яги рахьдал къадаралъул хIакъалъулъ хIисабал. Гьеб кинабго хъвазе мустахIикъаб гьечIого гуро, гьелъул гIемер хъвана цогидаца ва жеги хъвазеги буго. Дица гьанир кьолел руго дида сапаралда дандчIварал гIадамал, суратал, тIабигIат, дир рекIее асар гьабураб кучIдул, бицараб хабар ва лъугьа-бахъиназул. Гьеб годекIаниб нужее рекIелгъей батани, цIализе бегьула гъоркьехун кьураб хъвай-хъвагIай.",
        "\"ЛъикIаб заман багIа СССРалъул заман...\"",
        "НекIсияб, кIудияб, гIемер аваразул халкъиял асаралъги, машгьурал шагIирзабацаги кочIолъ ахIараб къаралазул росу буго Гьочоб. Дир сапарцоял нухлулал рукIана Гьочоса Давудов МухIамад, Муртуз МахIама, жалго гьочосеца абухъе (форд МухIамад абула шагьаралда) ва Арсен абун цо гIолохъанчиги вукIана. Сапар букIана сардилъ. Сапаралда нухда дандчIвалел бакIаз гьочосезда совет хIукумат ракIалде щвезабулеб букIана. БукIараб лъикIаб заманила СССРалъул заман абулеб букIана Давудовас сардил бецIлъи хъвалхьун, 400 чол къуват бугеб Япониялъул Джип машинаги хъамулаго. Гьебго пикруялъул рахъ кколеб бугоан американазул хъалияналдаса кIкIуйги реххун, хинаб ва санагIатаб импортный ретIел тIад ретIарал кIиявго гьочосесги.",
        "Гьакидаги рекIун гьокочиясулгун дагIба беццараб букIунарин таманаб заманалъ вуцIцIун чIана дун. Ахирги абуна гьеб СССР чIаго букIарабани, нилъ метер радал, хьагинир хинкIал гIадин, жаниса цIураб ПАЗ автобусалда ращдал рахъун чIун унел рукIинаанин магIарухъе. Нухда жакъа бихьани, ракI хисардизабулеб квен кваназе потребсоюзалъул ашбазалда иргаялда чIезе кколаан чурпаялда хадур. Гьелдасаги квешаб, гьеб ахIвал-хIалалда нилъеда жеги хутIараб дунялги нилъго гIадин ва нилъедасаги квешго бугин бичIчIизабилаан телевизоралдаса. Нуж урхъун ратила нужер гIолохъанлъиялъухъ, амма гьаб жакъасеб гIумруялдаса доб лъикIаб букIанин абураб жоялда тIад рекъезе кIоларин дагIбадана дун гьочоселгун.",
        "ДагIбадулел нижги хадур гьарун Лаваша тукадаса цо щуго ящик цIураб квана-гьекъолеб жо босана Давудовас, дарам гьабулаго СССР кIочана гьесда. Рахъун чIовухъего рухIилаго росарал гьанал гьурщабазда кьабиги лъун, \"багIараб лъикIаб заманха даб СССРалъул заман\" абулел къаралазухъги гIенеккун, цебехун сапар бухьана.",
        "ХIамзат МахIамаги билизе рес бугеб кечIги",
        "Сардилъ щвана Гьочоре. Ниж рачIиналъухъ, оцги хъун, валагьун чIун ватана Гьочоса ХIамзат МахIама, гьедин абулеб бугоан гьочосез гьесда. МухIамад дида лъалаан Гьочоса шагIир ХIабиб Давудовасул дова вихьун. Гьев вуго гьанже дагьлъараб, некIсияб къаралазул тIармил ва кочIол махщелчи. МухIамадица лъикIаб гьоболлъи гьабуна, шагьаралдаса рачIарал гьалбадерихъе, поэтас абухъе, \"гъоркьанги тIасанги чагIи рачIана\", сордо кватIизегIан кучIдул ахIана, арабгун букIараб ракIалде щвана. Иргадулаб кечI ахIизе тIамур бегьарабго ХIамзат МухIамадица абуна гьаб кечI нужеца телефоназде бахъизе батани, ахIизе гьечIин.",
        "Дица гьел рагIабазул байбихьуда сан гьабичIо. Цо заманалдаса биччана гьаракь ва берцинго бачунеб тIармида гъоркь къанщун бералгун рагIи-рагIи ккун ахIизе байбихьана МухIамадица. АхIулеб букIана лъикIго, рагIабиги рукIана киданиги дида церехун рагIичIел, бакъанги букIана пашманаб. Гьел рагIаби лъил, МухIамад, абун гьикъана дица ахIун бахъарабго. Гьел рагIаби ругила жидер росулъа къого соналъ Сибиралда вукIарав цо чиясул. Лъеберабилел соназда ЦIоралда цо чиги чIван, чIвазе къотIун букIун буго гьесие диваналъ. Хадуб гьочосез кагътал хъван, хадур лъугьун, чIвазе гьабураб къотIиги нахъе бахъун, 25 сон кьун буго. Къого сонги туснахъалъуб бан росулъе вачIун вуго, гьес ахIулеб букIун буго гьеб кечI. Гьес абун букIанила жинда духъе гьаб кIиго кечI кьолеб бугин дуцаго ахIизе, чияхъе кьезе бегьиларин. Гьединлъидал хварасул аманат хвезабизе бегьуларила, жинца ахIулила гьеб кечI, чияхъе кьоларилан чIана ХIамзат МахIама. РукIуна гьединаб хасияталъул чагIи.",
        "ГIолохъанаб заманалда Къамилухъ цо тIармида кечI ахIулев шагIир вукIун вуго АхIмадибир абурав, гьесул кучIдул басмаялда рахъизе ва гьев машгьур гьавизеян ун вуго ДГУялъул студентал - дир эменги ЧIикIаса Казиев ХIамзатги Къамилухъе. ШагIирас абун буго щиб кьолеб бугебин нужеца дир кочIохъ абун. Нижер гIарац гьечIо дуе кьезе, нижеца гьел басмаялда рахъизе кьела, хIукуматалъ дуе гIарацги кьела, мун Дагъистаналда машгьурав чиги лъугьинаян абун буго инсуца. \"Дир кочIохъ гIухьбуца куй кьолаан, нужер хIукуматги, тIахьалги дида лъалел жал гуро, дица чIобого кечI кьоларо\", - ян нахъе ритIун руго шагIирас. Кутакалда махщалида кучIдул тIармида ахIулев чи вукIун вуго. Жеги цо кечI кIицIул ахIарав чи гурин живилан абун пударулев вукIун вуго. Гьеле гьеб гьунар ва асарал къаникье ун рилана, кIицIул ахIулареб ва гIадамазухъе кьолареб мекъаб гIамал дов шагIирасул букIиналъ.",
        "Гьевги ракIалде щвана ХIамзат МахIамаца \"Дуца ахIе, чияхъе кьоге абу багIа дав чияс\" абураб мехалда. МухIамадицани хварасул аманат тIубазабулеб батила, щибдай ракIалда букIараб дов хварав мунагьал чураясда гьеб халкъалдаса бахчулаго абураб балъголъи нилъеда лъаларо. Гьеб досда цадахъ къаникье ана…",
        "КватIизегIан кечI-бакъаналдаги рукIун гьалбал кьижизе ана. Дун, макьу бачIунарого, сардилъ гордухъа къватIиве ваккана. Гвангъун щвараб моцIрол канлъуца къалъ-къалъизабун букIана некIсияб Гьочоб росдал авал ва сверухъ. Цере рукIана мугIрул аза-азар сонаца гьеб некIсияб росдал гIадамазухъ, гIумруялъухъ, ишазухъ ралагьарал нугIзал. Чан гIакъилаб калам, чан пасихIаб кечI, чан лебалав инсан гьезда вихьун ватилев? Машгьураб \"Къарал гIор\" абураб кочIолъ Шахтамановас ахIараб Нухакь мегIералъул гIазулаб тIогь цIер гIадин кенчIолеб бугоан моцIрол канлъухъе. Сверухъ сихIкъотIи, цоял моцIроца гвангъарал, цоял рагIадалъ рахчарал некIсияб росдал къватIал, чIваднал, чIалаби турарал ва бакI-бакIазда тIаса ракь арал тIохал ва балъгояб сихIкъотIи ва сардил хъаравуллъуда сверухъ тIабигIат. Рихьарал гIадамазул, суратазул, кучIдузул ва араб къоялъул пикрабазда гъапуллъана дун Давудов МухIамадил рокъов, хинаб бусада.",
        "Горочханасул къиса, цIар квешаб гохI ва бисал тIад сверулел тIогьал",
        "Радал дун вахъарабго къаралал кIудияб столалда нахъа данделъун ратана нахъеги. Бежулел, белъулел махIал рахъана, нахъа рокъосан бачIунеб жоги камулеб букIинчIо. Дагьабго гIодорчIейги гьабун шагьаралъул гьочосезе бокьана тIабигIаталде, жидер лъимерлъиялъул лъалкIал ругеб бакIалде щвезе, аралъул хIасил гьабизе, букIунелъул хIисаб гьабизе. Гвангъун щвараб бакъул хасалихълъиялъул къо букIана. Ниж машинаялда ана Нухакь мугIрул рахъалдехун ругел лъарахъе, риидалил кулабазухъе. Цо нижеда дунялги дунялалда нижги рихьулеб бакIалда лъалхъун тIабигIаталъухъ ралагьана. ХIамзат МахIамаца ва Давудовас дие щавкъалда бицунеб букIана сверухъ ругел бакIазул, кулабазул ва мугIрузул цIарал, чундул руссунел сагабазул ва цияз гъурараб къарал гIурул рагIалда бугеб гIечул ахалъул.",
        "Гьадаб щобда нахъа рукIуна бисазул рехъаби, рихьизе щола. Гьаб цояб, цIар квешаб гохIда нахъаги рукIуна, - ян бицунеб букIана Давудовас.",
        "Щай гьеб цIар квешаб букIунеб? Щиб цIар бугеб гьелда,- ян гьикъана дица.",
        "Дора тIаса гъоркье ралагьарабго, гьадаб мугIрул ва жаниблъиялъул дагьаб санагIат гьечIеб сурат лъугьуна. Гьелъ гьелда лъун \"... гохI\" квешаб цIар. Гьеб хисун, \"ЦIар квешаб гохI\" абула гIадамаца, - янги абун нахъойги тIабигIаталъул бицине жувана. - Гьаб сагIаталда бищунго санагIатаб заман буго чанахъанлъиялъе, бисалги сумалги жеги журан гьечIо. (Сум абула ЛъаратIа ва ЧIарада районалъул гIадамаца бисалъул дандиялда. Жибго бис бихьинаб гурони букIунаро, болмацIалда сумалда щиб абулебали лъаларо. Гьединаб рагIиго бати щакаб жо буго). Бисалги сумалги журалеб мехалда чIвараб жоялъул гьаналдаса лъикIаб гуреб махI букIуна, - ян дида тIабигIат-гIелму ва бисал кинал жал рукIунелали бичIчIизабулеб букIуна гьочосез.",
        "Гьеб берцинаб щобда къадекванай, тункIица гIужда кьвагьдей гIадаб хIухьбахъиги гьабун, ниж руссине рахъарабго, Муртуз МахIама ахIдана дандчIван бугеб магIарде килищги битIун, бисал рихьулел гьечIищан. Ругизеги анцIгогIан жо бисазул бугоан рохьил тIарадаса магIарде унеб цо щоб къотIун, цоцада хадур унел. ГIемераб хабар бицана къаралаца жидер тарихалъул. Ниж ралагьун рукIаго, щинкIана.",
        "Гьадаб щобда нахъа букIун буго ислам бачIинелде цебе нижер букIараб некIсияб росу. Гьенив вукIун вуго Горочхан абурав чи ва гьесул рагъухъаби. Киса-кибего ислам босараб мехалдаги Горочхан къуркьизавизе кIолеб букIун гьечIо гъазизабазда. Ахирги хIилла гьабун босун буго росу... - ян абуна ХIамзат МахIамаца.",
        "Кин босараб?",
        "Доб росу бугеб бакIалда цебе махIу бекараб чан биччан буго гьаб щобда нахъа жалгоги рахчун. Чан бихьарал Горочханасулаз жидер гьундузул кавабиги рагьун рекерун руго гьеб чIвазе, гьеб заманалда гъазизабазул аскар борчIун буго жанибе. Данде чIаралги гъура-чункун, хутIаразда исламги босизабун буго. Гьеб чIунтун хадур рачIун рагIула Гьочоб росу бугеб бакIалде, - ян къокъго арал гIасрабаздеги рачана ниж МухIамадица.",
        "НекIсияб росдал къватIал, къадал, арал гIасрабазул гьаракь",
        "Къадеялдаса щвана росу бакьулъ бугеб годекIанире ва некIсияб мажгиталде. БекIкIун ганчIил гьарурал берцинал къадал, кIармал, къеда гIарабалъ хъвай-хъвагIаял. Мажгиталда аскIоб къебелъи, цебехун бахъун чIараб гамачI дабагъ гьабизе умумуз хIалтIизабулеб букIараб, къваридал къватIал, тIад махх гьечIел чIунтарал, реххун тарал тIохал, къватIал ва чIваднал. Гьениса цIорой бачIунеб бугин кколеб букIана валагьарабго, гьадаб некIсияб рокъоса къватIире араб гIасруялъул гIадамал раккун рачIине ругеб гIадаб асар букIана. Дир гIаданир рагъулел рукIана гьел киналго суратаз рижарал къаралазул пашманал кучIдул, гъар-гъар базабулеб асаралъул макънал, шагIир ХIабиб Давудовасул асарал. Цо къваридаб къватI ккун ниж гъоркье рещтIарабго, цо тIохдаги эхетун МухIамадица абуна:",
        "Гьадаб рокъов вукIана бертин гьабурабго ХIабиб, - абун цо чIвадан бугеб бакI бихьизабулаго. Гьеб рукъ букIун буго къотIнобе рагъиги гьабун, кIиабилеб тIалаялда. Гъоркьехун ругоан тIох борлъарал реххун тарал минаби ва чIваднал. РакIалде бачIана гьелда хурхун поэтасул магIу:",
        "Гагу, рикIкIуге дий хутIарал къоял,",
        "Хвана дун цевего, гьечIо дун чIаго.",
        "Биххараб дир мина, гьеб буго дир хоб,",
        "ЧIунтараб инсул рукъ, гьеб буго зани...",
        "Гьеб буго Гьочоб росдал некIсияб, реххун тараб авал. Росдал рагIалда, машиналъул нух бугел бакIазда ран руго цIиял, чIахIиял ва берцинал минабиги, амма гIадамал гочунел руго. Цо заманалда къаралазул бищунго кIудияб букIараб росулъ нусго цIаракицин батиларо гьабсагIат. Риххарал минабахъ ва берцинго цIунун хутIарал гамачI беккIун гьарурал къадахъ валагьун дунги тун цо гьитIинаб нуцIаги рагьун жаниве лъугьун ана Давудов. Гьесда хадув жанив вахъана дунги. Бугоан гьитIинаб рукъги, горда аскIоб лъураб тахги, цо гьайбатай, дир кIодоэбелалда релълъарай гьитIинай, хIалакъай кIодоги. МухIамадицагун цоцада къвалал рана, дун хIайран гьавун вукIана гьеб гьитIинаб, дида лъимерлъуда бихьараб къайи-свериялъ, къеда даларал гъудруз ва тIарсаз.",
        "Гьаб нухалда дица мун гьаний тезе гьечIо, исана МахIачхъалаялде йилълъине ккола мун. Дуе рукъги хIадурун буго дица, -ян кIалъалев вукIана Давудов.",
        "КъватIий яхъизе бокьун букIинчIо, гьанже яхъизе ккезехъин йиго. Дунго хутIана гьаний, дун гъоя хвани, дуца дун гъоя юкъуге, дун тIаса хабалалъ лъе, - ян абулеб букIана кIодоца. ГIумруялъул 92 сон бугоан, роцIцIараб гIакълу, гIакъилаб калам, цIороберал лъечIого цIалулеб бугоан динияб тIехь. Дун хIайран гьавун вукIана кIодоца, гIемераб жо сверана гIаданиб. Гъова щварабго Ринатги, цойги васги витIизе вуго мун ячизе, щибаб соналъ абула дуца ячIинин, ахиралде ккарабго чIола гьаний теян, гьанже тезе гьечIоян кIалъалев вукIана Давудов.",
        "Ринатал ритIуге, мунго вачIа, Ринатаз бицунеб мацI бичIчIуларин жиндаянги абуна. КIодое къо-лъикIги гьабун къватIире лъугьарабго МухIамадица абуна жиндир инсул яцгIал йигила, лъимал-чагIиги гьечIин, исана жинца гьей гъоркье ячинчIого тезе гьечIин. ТIад руссун некIсияб росдал къватI ккун ниж унаго, Муртуз МахIама ахIдана цо горда цеве чIун цо лъидеялиго. Хадув нижеде вуссана, гьаний жаний Марал йигин. Марал... Марал... киб дида гьаб цIар рагIун букIараб, цо рагIараб цIар бугин хиялалъ вукIана дун. РакIалде щвана, Шахтамановасул Шагьасухъе кагъат абураб кочIолъ рехсолей йикIана гьей гIадан - \"Гьочоса Маралил пашманал бакънал...\".",
        "Къаси ниж Давудовасул гъора рукIаго, телефоналъ кIалъалев вукIана МухIамад Сочинский абурав гIолохъанчи, гьес хIикматго, битIахъе гIодулаго ахIула гьеб Шахтамановасул кечI. Дица гьарун, ракIалдаса цIалунги букIана. ШагIирас кочIохъанасухъе хъвараб кагъат, жидер гIолохъанлъи ракIалде щвезабураб, гIухьбузул цIадухъ кочIохъабигун тIамураб цо сордо ракIалде щвезабулеб буго гьениб:",
        "Доб сордоялдаги дида гьоркьоб",
        "АнцIила микьго сон сверана, Шагьав,",
        "Гьадаб сордоялда росулъ гьаюрай",
        "Яс ятила къаси ригьанаде кьолей...",
        "Кинаб асар, Къарахъ хIакъикъаталдаги Аваристаналъул рухIияб центразул цояб бугин абизе бегьула. АхIизеги, хъвазеги, гIенеккизеги, кочIол къимат гьабизеги лъалеб бакIалда бижулеб, хутIулеб ва наслабаца цоцахъе кьолеб жо буго хIакъикъияб шигIру-кечI ва гьунар. Гьадаб Муртуз МахIама кIетIараб рокъоса къватIие лъугьун ячIана лъабкъойилъе яхараб гIумруялъул, гьурмада нур бугей, рекIелъ йосулей чIужугIадан. Гьикъа-бакъиги гьабун, нижее нух битIиги гьарун тIадюссана.",
        "БакъанидегIан некIсияб росулъги сверун руссана ниж рокъоре. Ниж руссинегIан къарал гIурухъа ккураб форель ччугIаги, белъунеб, бежулеб, тIолеб, лъолебгун валагьун чIун ХIамзат МахIамаги ватана. Мех инелде цо пашманаб хабарги бачIана, Гъизляралда автоавариялда хун цо чи вачIун вугоан росулъе. Хваразул гIагарлъиялда зигараги бан, хабалалъеги рахун, гьеб сордоги Къарахъ бан руссана МахIачхъалаялде.",
        "ЛъикIаб асар гьабуна дие гьеб асаралъ. Къаралаз, жалго шагьаралде гочаниги, росулъ цIиял минабиги ралел ругоан, умумузул ракьалъулгун, магIаруллъиялъулгун бухьенги тIезе толеб гьечIоан. Гьеб цIунарабгIан мехалъ миллат миллатлъунги халкъ халкълъунги хутIизе буго.",
        "КочIоца цолъизабураб халкъ",
        "Дица гIемер пикру гьабулаан кин чIарадисезда кIолеб бугеб 10 азарго чи гурони гьечIеб районалда кинабго рахъалъ церетIураллъун рукIине. Гьел камураб бакI гьечIо республикаялъул гIумруялъулъ, диналдаса байбихьарал рекетлъиялде щун гьез квер базе бакI течIо. Культураялъулгун спорталъул байбрахъ гьез чияхъе биччалебго гьечIо. Дида бичIчIана цохIо жо - гьеб кинабго икъбал буго гьезул цолъиялъулъ.",
        "Щай гьезулъ бугеб гьеб цолъи хутIаразулъ гьечIеб? Щайгурелъул, дунялалъул рагIалда ругелги чIарадисесда лъимерлъиялдаса бихьулеб буго данделъи лъугIарабго чIарадисез рахъун чIун ахIулеб жидерго гимн \"Къарал гIор\", гьенир мухъал руго:",
        "\"А даим цебехун, цолъе гIоралгун,",
        "Цолъи гIадаб къуват гьечIо ракьалда...\".",
        "Гьеле гьеб \"цолъи\" ва цоцаца кквей абураб жо къаралазул бидулъ бессун ва гIаданиб тIун буго. Гьеб къуваталъ росулел руго бергьенлъабиги. Гьединаб гIаммаб кечIги, пикруги, цоцаца кквейги тIубанго авар миллаталъул букIарабани нилъеца цебехун тарихалда гIадин Кавказалдаго гьава-бакъ рекъезабилаан. Гьелда тIад хIалтIизе ккола. Гьеб пикруялъул рахъ кколев магIарулас бокьилаан гьаб хIукуматалъ хьихьулареб \"Миллат\" газеталъе подпискаги гьабуни, гьалъул гьурмазда рагIиги абуни, миллат цолъулеб ва цебетIолеб ишалъе гъежги гурани.",
        "Аллагьас гIакълуги, кантIиги кьеги щивав магIаруласе, хабаралги лъикIал рагIаги.",
        "ЖамагIаталъул газа",
        "1999 соналъул дарсал",
        "Хъачагъал рачахъаралдаса 20 сон тIубаялде фильмал рахъулел руго",
        "Исана 16 апрелалда Хунзахъ ва Болъихъ мухъазде сапарал рухьана Россиялъул машгьурав хъвадарухъан, публицист ва тележурналист Александр Прохановас. Цебесеб къоялъ, 15 апрелалда, интиялъ, гьев ана Дербенталде ва гьединго Россиялъул БахIарчи МухIамад НурбахIандовасул ватIаналде, Сергохъала районалде, щвана гьесул цIар лъураб школалде, дандчIвана гьесул эменгун. Болъихъ гьес гара-чIвариял гьарун руго 1999 соналда лъукъарав полициялъул полковник Мурадис ГIалидибировасулгун.",
        "Балагьалъул гохIиде – Чернобылалде буго…",
        "Чачанлъиялдасан Дагъистаналде хъачагъал тIаде кIанцIаралдаса ва гьел нахъе хъамуралдаса 20 сон тIубаялде бухьараб сапар буго Александр Прохановасул гьеб. Гьес рахъулел руго Дагъистаналъул хIакъалъулъ документалиял фильмалги.",
        "«Метер» абураб газеталъул бетIерав редакторги, Изборскалъул клубилан абун цIар кьураб, Россиялъул къватIисеб ва жанисеб политикаялъул цIех-рех гьабулел экспертазул гIуцIиялъул нухмалъулевги ккола Проханов. Къварилъи-балагь ккаралъуве, ракь-кьал бугелъуве гIемер щвана гьев. Чернобылалъул авария ккедал, гьение ана, гьанжесеб гIасруялда щвана Донбассалде, Шамалде ва цоги тунка-гIусиял ругел бакIазде, гьаруна передачаби, рахъана фильмал, хъвана макъалаби, загьир гьабуна жиндирго пикру.",
        "БолмацI бижараб тIалъи",
        "Либералал данде кколарев, Россиялъул пачалихъияб пикру бугев, гIурус миллаталъул цIаралдасан кIалъалев чи вуго Проханов.",
        "ЦIадаве щведал, телекамерабазда цебе гьес абуна Расул ХIамзатовас гьал мугIрузул мацI дунялалъул, инсанияталъул мацIалде буссинабунилан. Камераби риччазегIан, гьев вукIана цIех-рехалда. Гьесда цадахъ ругезда гьес гьикъулеб букIана: «Кин вижарав гьадинаб мугIрул тIогьив гъодинаб кIудияб гьунаралъул инсан – Расул ХIамзатов? Кинал гIиллаби рукIарал гьеб хIужаялъе? Щай Хундерил тIалъиялдаса гIемерал рагIул устарзаби рахъарал? Щиб балъголъи бугеб гьелда жаниб?» – абун.",
        "Александр Прохановасда цадахъ Хунзахъ мухъалде сапар бухьун букIана Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадовас, машгьурав жамгIияв хIаракатчи, Дагъистаналъул халкъияв поэт, прозаик МухIамад ХIамзаевас, Дагъистаналъул бухьеналъул ва халкъиял хурхеназул (Минкомсвязь) министрасул заместитель МухIамадбег АхIмадовас ва цогидазги.",
        "НекIсияб Грециялъул анкьго шагьар дагIбаданила…",
        "Прохановасул суалазе жавабал кьуна Хундерил тIалъи магIарул мацI бижараб бакI кколилан, гьаниб загьирлъанин болмацI ва Хунзахъ букIанин магIарулазул пачалихъалъул тахшагьар. ЦIада росулъ гьобол щвана ХIамзатил музеялде, тана хъвай-хъвагIаялъул даптаралда ракIалде щвеялъе мухъалги.",
        "Расул ХIамзатовасе, гьесул асаразе, хасго дунялалдаго машгьуралъараб «ХъахIал къункъраби» абураб кечIалъе кIудияб къимат кьуна Прохановас. «НекIсияб Грециялъул анкьго шагьар букIана цоцазулъ дагIбадулеб, Гомер жидер кколилан. КIудияв шагIир киназего вокьула жидерго вукIине. Хунзахъ районалъе битI ккана, Расул ХIамзатов гьаниса вукIиналъ. Амма ХIамзатов ккола тIолабго Дагъистаналъул, Россиялъул ва дунялъулго шагIир», – илан абуна Прохановас.",
        "Хунзахъ гьалбадерида дандчIвай гьабуна районалъул нухмалъулев НурмухIамад Задиевас ва мухъалъул администрациялъул хIалтIухъабаз.",
        "1999 …",
        "Дагъистаналда бараб чанго къоялда жаниб гьес интервьюял росана республикаялъул бетIер Владимир Васильевасухъа, жанисел ишазул министр ГIабдурашид МухIамадовасухъа, Росгвардиялъул Дагъистаналда бугеб идараялъул нухмалъулев МухIамад БагIачиловасухъа ва цогидазухъаги.",
        "1999 соналъул хIакъалъулъ фильмал рахъи, доб заманалъул бицин, хъачагъал рачахъаралдаса 20 сон тIубай кIодо гьаби лъикIаб иш буго. Амма Москваялда, МахIачхъалаялда ва цоги регионазда ругел нухмалъулез 1999 соналъул дарсал росичIони, хIасил лъикIаб ккей щакаб буго.",
        "Бихьарасул бераздалъун",
        "Халкъалъулгун рагъ",
        "Централиял газет-журналазги телевидениялъги цIакъго гIемер бицуна политикияб репрессиялде гъоркье ккаразул, ракIалде щвезарула, памятникал ран кIодо гьарула гьеб бичIчIизе захIматаб вахIшилъиялъул къурбанал. Живго В. В. Путиница репрессиялде гъоркье ккарал ракIалде щвезарулеб 30 октябралъул къоялъ абуна: «ЛъикIаздаса лъикIал, улкаялъе хIажатаздаса хIажатал тIагIинаруна 30-абилел соназул репрессияз»-ан. Аби буго «Жиндаго бихьичIесда чиясул къварилъи бичIчIуларилан», гьединлъидал, жакъадиeбицен гьабизе бокьун буго тамихI гьабулебилан эмен цевеса вачун араб гIечIого, нижее, «халкъалъул тушманасул» лъималазе кьолеб букIараб гIакъуба-гIазабалъулги.",
        "ТАРИХАЛДАСА:",
        "... Хунзахъ округалъул киналго росабазул вакилзаби данделъараб кIудияб мажлис унеб буго хIархъадерил «ГIурдада» абулеб бакIалда. Гьеб ахIун буго Дагъистан Республикаялъул Совнаркомалъул председатель Нажмудин Самурский Хунзахъе вачIиналъул хIурматалда. Киналго кIалъалезул кIалъай, рецц гьабулезул рецц гьабун лъугIидал, жиндаго тIад ретIараб хъабарчаги бахъун рехун, къимат тIокIал гьалбал нахъа гIодор чIараб столалда цебе свериги бахъун, Самурскиясе кьварараб критика гьабизе байбихьула багIарав партизан МухIамад Хъайтмазовас( КIудияв МухIамад). Партизанас бицен гьабула «къиматав гьоболасухъе» Муслим Атаевасул кагъат босун живго щведал, гьев Дарада-Мурада вахчун ватиялъулги, нухдасан ккун бандаз жиндиего кьураб гIазаб-гIакъубаялъулги, жидеда цадахъ большевиказде данде вагъизе вилъаян жиндиего бицараб къабихIаб хабаралъулги. Гьоболасда магIарул мацI бичIчIулеб букIинчIелъул, партизанасул кьварараб кIалъай таржама гьабула. Самурский: «Не может быть, в Хунзахе таких партизан немного» -ян жиндиего гьарурал бадирчIваяздаса гIажаиблъун лъугьуна...",
        "Гьеб киналъулго хIасиллъун ккана Хъайтмазов ккун туснахъалъув тIами. Лъабго моцI барав дунги 7 сон барай яцги кодоре кьун тана нижер гIазизай эбел. Цевеса вачун ин гуреб, тIокIаб я хабар, я инсул хвараб-вукъараб бакI лъиданиги лъачIо. Анирго хутIарал нижееги расги бигьаго букIинчIо: учительзабилъун хIалтIулел рукIарал кIиго кIудияв вас инсудаса инкар гьабизе тIамун руго, ниж, гIисинал эбелгун цадахъ гъутаналде гочинаруна (школалда гьабулеб букIараб цIалиги хвезабун), гьитIинго (8 сон) кквезе ккана дица чед-хинкIалъе гIоло пурцил гIоркь. «Халкъалъул тушманасул» хъизам-лъималазе кумекгун вачIунев чиги вукIунароан. Инсуда хадур нижги ритIизе бегьулилан, цо лъикIав чияс гIакълу кьун, эбелалъ инсулгун ригьин биххизе гьабуна. Лъилниги кверчIвайги гьечIого хутIарай эбелалъ къад колхозалда хIалтIун-къаси жиндирго хур-хер гьабун, щвараб мехалъ чияда рагьда хIалтIун ниж, битIахъего абуни, хвалдаса хвасар гьаруна. Гьайгьай, букIана заман ракъун-къечон хутIарабги. Хасалоги школалде унаан хIатIида гIицIго, дарсиде щведал дидаго гъоркь лъолаан хIатIал, хинлъизелъун. Школалда рагъда тIагIаразулин,партизаназулин лъималазе хьитаздалъун, тIажу-гурде гьабизе ххамидалъун кумек гьабулаан, амма цониги нухалъ дун гьеб кумекалде гъорлъе ккечIо, ккелевги кинха, «халкъалъул тушманасул вас»?! Чанги квалквал гьабуна нижее цIалулъги. Квеш-лъикI вахъана I0 классалде. Гьениб гьитIинабго гъалмагъир дарсида гьабунилан школалдаса нахъе рехизеян къеркьана директор. Гьебго къоялъ собраниеги ахIун, «предателасул василан» гьоркьовги лъун, 20 къо сентябралъул ун I0 классалда цIалулев чи дун рокъове витIана. МоцгIан заманаялъ рокъовги вукIун дун школалде вачине рачIана ИмангIалиев ХIамид ва ГьитIинова Залму. ЗавОНОлъун вукIарав МухIамад ГIамирхановасда кIвана 10 классалдаса цIалдохъан нахъе рехизеяли щай гурин, цойгидаб школалде перевод гьабун вачинецин бегьунгутIиялъул директорасда бичIчIизабизе. Амма принципиалияв директорас гIураб хIаракат бахъана дир аттестат «бигъинабизеги» тIадегIанаб цIалул заведениялде дие нух къазеги. РиччачIо ниж партиялъул мухъилъеги. Партиялде дун восана армиялда, дир мисалияб хъулухъги бихьун. Гьениб лъалеб букIана щибизе дун гIумру гьабун вугеб бакIалда гьениве восичIевалиги. Унго, хIехьезе ккарабщинаб бадибчIвайги, инжит, хIакъир гьариги, тIокIцIаралги нижеца лъимерлъудаги гIанчIаб гIолохъанлъудаги!...",
        "Партизанасул хъизан хIисабалда эбелалъе кьезе кколеб харж-мухь тIалаб гьабун республикаялъул КГБялде кагъат хъвайдалги, дихъе бачIана «Политикиял такъсирчагIазе кинал ругониги бигьалъабиги, кумекги букIунарилан» кьогIаб жаваб. Ццим бахъарав чияс дица Верховный Судалде гIарза хъвана гьединал «такъсирчагIазул» хIакъалъулъ тIахьаздаги хъвазе ккеларин, гьелги тIагIинареян. (Мунагьал чураяв инсул хъван буго ГIабдулкъадир Атаевасул «КIочонарел къоял», Заид ХIажиевасул «БагIараб отряд» абурал тIахьазда). 1965 соналъул 17 апрелалъ РСФСРалъул Верховный Судалъ гьабураб хIукмуялдалъун I937 соналъул 21 марталъ гьабураб приговор хвезабуна ва дир эмен, Хъайтмазов МухIамад ритIухъ гьавуна. Кидаго кIоченаро РК КПССалъул бюроялда редакциялъул парторганизациялъул секретарь ГIабдуразакъов Камалудиница эмен ритIухъ гьавиялъул баян цIалулеб букIараб куц. Гьеб мехалъ райкомалъул тIоцевесев секретарь гьалмагь Махулов МухIамадица абуна: «Дур эмен халкъалъ некIого ритIухъ гьавун вукIанилан», ва хадубккунги партбилет кьолелъулги МухIамадица абуна: «Эменго гIадав ритIухъавлъун вукIа»,-ян. Гьесул амру дица дирго 50 сонилаб захIматалъулаб нухда кьуричIого тIубана ва гIадамасе дихъа бажаранщинаб кумекги гьабуна. Макъалаялъул ахиралдаги дие абизе бокьун буго: жакъа къоялда политикиял Репресиялде гъоркье ккаразе гьезул хъизан-лъималазе пачалихъалъ гьабулеб гIезегIан кIудияб кумек бугилан (ФЗ № 1761-1 от 18.10. 1991), амма щаяли, бакIазда гьеб гьединазда гIужда лъазе толеб гьечIо, доб «бецIаблъун» рикIкIунеб букIараб заманалъго гIадин, нахъе цулел, квербакъи гьабичIого, улкаялда ругел репрессированниязе щваралдаса махIрум гьарун толел руго доб вахIшияб репрессиялъул къурбаналлъун кколел ниж.",
        "КАМИЛ МУХIАМАДОВ, захIматалъул ветеран, политикиял репрессиязул къурбан.",
        "P.S. Довнижер инсуца какулев вукIарав Самурскиясул намусалда вуго 7000 гIан араб бакIлъачIого тIагIинавурав дагъистанияв (гьев живгоги ккана гьезда гьоркьове), нилъер районалъул Гиничукь росу тIадегIарадабан щущахъ биххизаби ва киниялда бугеб лъимералде гIунтIун чIварал гинчадерил 74 чи гъовго НажмудинилxlалтIиккола. Гьелда гIей гьабун чIечIого Сталинихъе гьоркьор инаризе кколезул къадар кIиго нухалъ цIикIкIинабизе ихтияркьеян гьарун гIарза хъваравги гъовго ккола. Аллагь гурхIаги гъобгIассилъиялда гIумру тIамурав гьев пакъирасда.",
        "Хунзахъ хабзалалъ бугеб росулъа хIукуматалъул зулмуги инсанасул загIиплъиги бергьун гIагараб ракьалда хоб щвечIел, репрессиязул къурбаназе бараб мемориал (жеги лъугIичIеб).",
        "БАЯН:",
        "Постамент-ункъбокIон, 2 метр кьучIдасан борхалъи, 2 метр гIеблъи, 2 метр халалъи. Бакьулъ бахъун чIараб цогояб стелла, жиндир борхалъи 2 м. 30 см. бугеб. Гьелда сверухъ руго щивав чи рикIкIун хъахIал ганчIал, кIудияб гамачI-цогояб халкъ, гьенир цIарал хъварал (тIолгохалкъалдаса тIезарурал магIнаялда).Гьумерабрахъалда бакьулъ мраморалъул хъарщазда гъоркь тарих «1937».Гьеб ккола репрессиязул аслияб сон. Цебесеб рахъалда мегIели-тIугьдултlaдлъезе гьабураб.",
        "Хунзахъа репрессиялде гъоркье ккана 20-гIан чи, 4 кIудияб хъизам кулакал гьарунги ритIана. Районалдасаго репрессиялде гъоркье ккаразул тарих бахуна гIага-шагарго 60-70 чиясде.",
        "Манкуртазул макраби",
        "Васас эбел чIвараб рукълъун бихьула",
        "Рахьдал мацI кIочараб Дагъистан дида",
        "2017 соналъул 19 октябралда Бакълъул мухъалъул Кунзахъ росулъ районалъул лъай кьеялъул идараялъ гIуцIун букIана школазул директорзабазул данделъи. Школазда магIарул мацI малъиялъул бугеб хIалалъулги, гIаммго нилъер рахьдал мацIалъул ругел масъалабазулги, авар мацIалъул мугIалимзабазулгун «Гумбет» басмаялъ гьабизе хIисабалде босараб цадахъаб хIалтIулги бицун, гьеб дандеруссиналда гIахьаллъи гьабуна гьал мухъазул авторасги. Нилъго щалали лъалареб тIинде ккезе бокьичIони, нилъерго мацIалъулги, тарихалъулги, аралъулги, жакъаселъулги, букIинеселъулги тIалаб гьабизе ккола магIарулаз.",
        "Чохьол эбел чIварав васлъун бихьула",
        "Инсул мацI лъалареб цIияб гIел дида",
        "ГьабсагIатги Россиялда руккелал, къуватал руго, улкаялда ругел гIемерал миллатал «къулчIизе» кколилан абураб пикруялъул рахъкколел. Россиялда букIине кколила цохIо гIурус халкъ, хутIарал халкъазул мацIалги, гIадаталги, гIамал-хасиятги лъугIизаризе кколилан рикIкIунел чагIи цIикIкIунел руго. Гьеб ассимиляция гьабиялъе ургъулел руго батIи-батIиял къагIидаби. Масала, гьал къоязда Дагъистаналъул ЖамгIияб палатаялда цо эливашас абун буго республикаялъул школазда миллиял мацIал малъизе кколарилан.",
        "Умумуз гIарзаги хъван гурони, Дагъистаналъул халкъазул мацIал малъугеян абураб амру гьабун буго республикаялъул лъай кьеялъул ва гIелмуялъул министерствоялъги. Гьеб сиясат буго Москваялдасан бачIараб жо. Умумуз гьарунищ школазда цоги гIелмаби, предметал малъулел? Пашманлъизе ккараб жо, умумулги кидаго гуро гIакълу цIикIкIарал, халкъ бокьулел рукIунел. Манкуртал гIемерлъун руго. Гьединлъидал, миллаталда тIаде къоно тIамулел чагIи гьарзаго руго. Нилъер халкъалъул хIалги беццизесеб куцалда гьечIо.",
        "Миллаталда тIаде къоно тIамулел чагIи",
        "Щивас жиндирго бакIалда авар мацIги, цIарги, гIадат-гIамалги цIуниялъе хIалтIи гьабулеб бугони, нилъер миллаталъе ками ккезе гьечIо. Гьединлъидал, бокьун буго магIарул мацIалда бачIунеб бакълъулазул мухъалъул «Гумбет» басма жеги чIаголъизабизе, районалъул школазул авар мацIалъул мугIалимзабазулгун цадахъаб хIаракат гьабун, батIи-батIиял суалал, масъалаби газеталъул гьурмаздасан рорхизе.",
        "«Гумбет» басмаялъул ахирисеб гьумералда гIурус мацIалда рахъула чара гьечIого къватIире кьезе кколел документал ва цоги хасал макъалаби. ТIоцебесеб гьумералда гIурус мацIалъ районалъул администрациялъул хIукмаби рахъулеб заманги букIана газеталда. Гьедин гьабизе бегьуларо. Ахирисеб гьумералда рахъулел гьел документалцин, цIакъго чара гьечIел гурони, лъечIого тезе хIаракат бахъула нижеца.",
        "Росабалъа харбал",
        "«Гумбет» басма цIалулезде гьари буго, росабалъан бажарарас бажарараб хъван битIеян. Щибаб росулъ ругел авар мацIалъул мугIалимзабазги гьабизе буго гьеб рахъалъ хIалтIи. Редакциялъул чанго мухбирасул хIал гIоларо кирего щвезе ва киналъулго хъвазе. Щибаб росдал руго жиндирго хаслъи, гIадатал, биценал ва гIемерал цоги къватIире кьезе бегьулел темаби. Лъай кьеялъул, сахлъи цIуниялъул, гIолилазул сиясаталъул, росдал магIишаталъул, туризмалъул, базарганлъиялъул анцI-анцI темаби ва суалал руго. Гьел масъалаби рорхана, рохулел руго ва рорхизе ракIалда буго «Гумбет» басмаялда. Амма бокьун буго росабазулгун бухьен жеги щулалъизе. Цебе редакциялде хъвадарулел мухбирзаби рукIунаан щибаб росулъ. Гьезул гIемерисел Аллагьас ахIун ана. Мунагьал чураги гьезул. ЦIакъ пайдаяб, росдаеги, районалъеги, нилъер халкъалъеги хIажатаб хIалтIи буго бакIалъул мухбирзабазул. Бокьилаан гьеб хIаракат цIигьабизе.",
        "Чвантаби гIатIидал ревизорал",
        "Гьай-гьай, лъай кьеялъул гIуцIабазулги руго гIемерал гIузраби. Данделъаби гIемерлъун руго, ревизорал, хлестаковал цIикIкIун руго. Школазда лъикIаб хIал букIин мурадалда гурел, жиде-жидер чванта цIезаби хьулалда, рэкетлъи гьабулел хъачагъал кинигин, рещтIунел руго школазда анцI-анцI халгьабулел идараби. Киназего гIакIаби кьолев вукIун, цоги ишазе заманго хутIулеб гьечIо школалъул нухмалъулесул.",
        "ЦIиял, киналго тIалабазда данде кколел, хIажаталщинал шартIал ругел школалги къанагIат руго Дагъистаналда. Ялъуни цин гьединал школал ран кьеха пачалихъалъ, цинги ритIе ревизорал, хIалтIуе къимат кьезе.",
        "Кин бугониги, нилъерго динги миллатги цIуничIого нилъ тIураларо. Тавпикъ кьеги нилъее, манкуртазде сверичIого, унго-унгоял магIарулаллъунги бусурбабилъунги рукIине. Амин.",
        "Рорхатал мугIрузда руго гIадамал",
        "ХIаригабурлъухъ ичIго нухлулавхвасар гьавуна",
        "ГIазул асирал эркен гьаруна, сордоялъ нухги бацIцIун, рогьалилъ",
        "2018 соналъул кIиабилеб январалда къаси ХIаригабурлъухъ гIазул пуй-чIваялъулъ къан хутIана Хасавюрталдаса Болъихъ мухъалъул Гъагъалъ росулъе сапар бухьарал нухлулал. Гьел хвасар гьаризе къватIире рахъана Бакълъулазул мухъалъул низам цIунулел ва нухал къачIалел идарабазул хIалтIухъаби. Сордоялъ гIазул гIансалги рорлъун, лъабабилеб январалъул рогьалилъ кIвана гьезда къварилъи ккарал гIадамал нахъе рачине.",
        "ХIаригабурлъи буго ралъдал гьумералдаса кIиазаргоялдасаги цIикIкIун метралъул манзилалъ борхалъуда бугеб, риидалцин цIакъго цIорораб, кьварараб гьава-бакъалъул ва тIабигIаталъул ракь. Тарихиял тIахьазда хъван буго, Дагъистаналде чабхъен гьабурав Рекъав Тамерланил боял гIунанин 1396 соналда гьеб магIардайилан.",
        "Низам цIунулезул вакилзабаз «Миллат» басмаялда лъазабуна 2 январалъул сагIат 22.00 тIубараб заманалда нижеде ахIи щванин ХIаригабурлъухъ гIазул пуй-чIваялъул гъоркьлъалида гIадамал хутIун ругилан. Гьелдаса хадур нухлулазе кумек гьабизе къватIиве вахъана низам цIунулезул ункъо хIалтIухъан. Гьезда цадахъ, бульдозералгун, къварилъиялде ккарал хвасар гьаризе къватIире рахъана Бакълъулазул мухъалъул нухал къачIалеб идараялъул хIалтIухъабиги.",
        "Щуго-анлъо сагIаталъ халат бахъараб, захIматаб хIалтIул хIасилалда 3 январалъул радакье мехалде, сагIат 04.00 тIубараб гIужалде, нухда хутIарал гIадамазда тIаде щвана низам цIунулел ва нухал къачIалел хIалтIухъаби. Гьез гIазул асирал эркен гьаруна.",
        "Гъагъалъ росдал жамагIаталъул вакилзабаз баркала загьир гьабуна нухда хутIарал жидер росуцоял хвасар гьаруралъухъ.",
        "Цересел соназдаги чанцIулго ХIаригабурлъухъ гIазулъ къан хутIун рукIана нухлулал. Масала, 2013 соналъул 3-4 декабралда МичIчIикIкIал абулеб ракьалде щолеб бакIалда, нухги гIазул пуй-чIваялъ бацун, нухда хутIана кIиго машина цIурав анцI-анцI чи: МелъелтIаса, Ингишоса, ЦIиликьа гIадамал. Гьел нухлулал гIазул гъоркьлъаликьа эркен гьариялъе цадахъаб хIаракат бахъана НахъбакIазул ва Бакълъулазул мухъазул нухазулгун полициялъул хIалтIухъабаз.",
        "Миллатцоял",
        "Гъарабагъалъул би",
        "Кавказалъул кор",
        "«Нилъер умумузул цIар букIунаан, ЦIоралде чабдахъ ун, чол илхъи хъами», - абун хъвана ЦIадаса ХIамзатица. Гьел чабхъенал гьариялъе батIи-батIиял гIиллаби рукIунаан. Масала, КIудияв ГIумаханасул заманалда Кавказалда кверщел гьабун букIана магIарулаз ва гьеб ахIвал-хIал хисизабизе ракIалде ккарав ханасе гIадлу гьабизе аваразул чодулал къватIире рахъунаан. Жакъа ЦIоралда ругел миллатцоялги рахIат хун руго, МугIрузулаб Гъарабагъалъул рагъ цIилъизабизе бокьарал руккалаби дунялалда цIикIкIунел рукIинги бихьун. Исанасеб ноябрь моцIалдаги гьеб цIадул коронире канал хIухьдул рехана.",
        "2014 соналъул 12 ноябралда, Азербайжаналъул аскарияз, речIчIун жоги, бортизабуна НКРалъул (МугIрузулаб Гъарабагъалъул Республикаялъул) рагъулаб вертолет. Бакуялъ лъазабуна Армениялъ жидер гIорхъода кьалулал ругьунлъаби гьарунин, жидер зодобе боржараб ва Азербайжаналъул ракьалде гьужум гьабизехъин букIараб гьезул Ми- 24 жидеца бортизабунилан. НКРалъулаз баян кьуна гьеб вертолет, Армениялъул гуреб, жидер букIанин, ва Бакуялъ ракълил къотIи бихханилан, гьелдалъун рагъ цIидасан гьелегьине рес бугилан.",
        "НКРалъул бортизабураб Ми-24-ялъул экипажалъул лъабавго чи хун вуго. Гьеб вертолет бортана гIорхъода, Азербайжаналъул рахъалда. Пилотазул жаназаби рукъизе кьеян тIалаб гьабулеб буго НКРалъулаз.",
        "Гьеб вертолез бортизабиялда цадахъго, ракьалдасан кIиябго рахъалъ цоцазде гьабулеб кьвагьиги цIикIкIана Гъарабагъалда. КIиябго рахъалдасан камиялги руго. Амма Бакуялъги Еревангун Степанакерталъги ( НКРалъул тахшагьар) цоцазде бугъулеб буго сундулго гIайиб. Цо сордо-къоялда жаниб 40 нухалъ, рекъел биххизабун, кьвагьданин жидер рахъалде Армениялъул аскариялилан лъазабуна Бакуялъ.",
        "Лъалеб букIахъе, Гъарабагъалъул рагъ байбихьана, 1988 соналда МугIрузулаб Гъарабагъалъул автономияб областалъ (НКАО) жиб АзССРалда гъорлъа батIалъанин лъазабиялдалъун. 1991 соналъул сентябралда НКАОялъул тахшагьар Степанакерталда эрменияз лъазабуна жидеца НКР гIуцIанилан. Гьеб республика пачалихъ кколарин, гьеб лъазабиги закон хвезаби кколин, советиял соназда букIараб автономиялдасаги махIрум гьабунин жидеца Гъарабагъилан багъарана Баку. Цинги байбихьана рагъ. Гьеб кьалул гьабица гIемерал гIадамал ххенана, гьездаго гьоркьор – Бакуялъ фронталъул коронире ритIарал ЦIоралъул магIарулалги. 1994 соналъул 12 маялда азербайжаназги эрмениязги ракълил къотIи хъвана. Гьеб документалда рекъон, Азербайжаналдаса нахъе ана Гъарабагъги жеги анкьго районги. Ракълил къотIи хъваниги, чияца рахъарал (оккупация) ракьал тIадруссинаризе кколилан ахIи къотIуларо Азербайжаналда. ГIизраилалъухъа, СШАялъухъа, Россиялъухъа хIалкIварабщинаб ярагъги босулебго босулеб буго Бакуялъ. Гьарзаго чIегIернарт бугеб ракь ккола Азербайжан. Гьеб бечелъи бичун щварал долларал унел руго цIи-цIияб ярагъ босиялъеги.",
        "Политика ва хасго геополитика шахматазул хIаялда релълъинабула чанги. Гьеб дандекквеялъулъ гIемераб ритIухълъи буго. Кавказалда сверухъги геополитикияб нуси речун ва речунеб буго дунялалда ругел батIи-батIиял къокъабаз ва пачалихъаз. Цо гIолилазул форумалда нижеда цеве вахъарав Россиялъул политологасде гIенеккараз суалазул цIад базабулеб букIана Азербайжаналда ва Армениялда тIасан. Югалъулаб Кавказалъул гьел пачалихъаздехун Кремлялъ гьабулеб сиясаталъул хIакъалъулъ гьадин абуна политологас: «Армения Россиялъул стратегиялъулаб союзник ккола, Азербайжан – стратегиялъулаб партнер». Балагьараб мехалда, Москваялъе бокьун буго «бацIалги гIорцIун, гIиги цIунун» хутIизе. Партнерасдаса союзник гIемер цевесев гьечIищха. Армениялда буго Россиялъул рагъулаб база. Гъарабагъалъул Ми- 24 Бакуялъ бортизаби Россиялда данде гьабураб жо кколилан рикIкIунел эксперталги руго.",
        "«Миллат» басмаялъ исана риидалги хъван букIана Гъарабагъалъул балада балагь бекьизе бокьарал чагIазул цIайи цIикIкIунеб бугин дунялалдаян. Западалъул пачалихъаз санкциялъул «цIорораб рагъ» лъазабураб Россиялъе кIванагIан гIемер зарал гьабизелъун, Баку Гъарабагъалде гьусулеб бугилан абураб пикру буго цо-цо экспертазул. Эрменияз Гъарабагъ некIсияб жидерго ракьлъун рикIкIуна ва гьелде Арцахилан абула. Азербайжаназдаги арменияздаги гьоркьоб бугеб дандеккунгутIи рукIалиде ккезабизелъун, гIуцIун буго ОБСЕялъул Минскалъул къокъа. Гьелда гъорлъе уна Россия, Франция ва США. Амма гьалгощинал соназда жаниб НКРалъул статус ва цоги суалал роцIцIинаричIо гьеб къокъаялъ.",
        "Политикаялъул къагIида буго, официалияб куцалда цо иш гьабулеб, неофициалияб нухдасан цоги рекIкI ургъулеб. МагIарулаз абухъего, басиялъ гIощтIол гIоркь хъублъизабула. Исана ноябралда кьал цIилъидал, ОБСЕялъул Минскалъул къокъаялъги Армениялдагун НКРалда ва Азербайжаналда лъазабуна ракълида рукIайилан. Амма, абуларищха, гьури хъвачIого, гIучIги багъаруларин ва цIа гьечIелъусан кIкIуйги баккуларилан. МагIарулазул халкъиял асаразулъго рехсараб Гъарабагъги хутIараб ЦIорги ракълида хутIи буго магIарулазул мурадги. Нилъер, магIарулазул, пачалихъги МИДги гьечIониги, чияр мурадазе гIоло кидаго тIезегIан гIемераб би гьечIо магIарулазул.",
        "2014 сон",
        "МухIамадгIали МухIамадгIалиев : «Бакълъулазул цIар борхатго цIуне»",
        "Аралда таманча речIчIани, бачIунеселъ гIарада речIчIула",
        "Хъил тIураб нух, маданияб кIалгIа…",
        "Кинаб букIараб дуца Гумбет районалъе нухмалъи гьабураб ункъо сон? Кинал пикрабигун толеб бугеб дуца гьеб хъулухъ? Дур ва дур пикруцоязул бергьенлъабазда гъорлъ щиб дуца рехселеб?",
        "ТIоцебесеб иргаялда, ракI-ракIалъулаб баркала кьезе бокьун буго Гумбет районалъе нухмалъи гьабизе диде божилъи гьабуразе, цадахъ хIалтIаразе, цере чIарал масъалаби тIуразариялъе бажарарабщинаб гьабуразе. Гумбет районалъе бетIерлъи гьабулаго, дие кIудияб кумек букIана Дагъистаналъул нухмалъиялъул рахъалдасан. Кидаго рахъкквезе ва хIалае ватулаан Дагъистан Республикаялъул Халкъияб Собраниялъул председателасул заместитель СайгидахIмад АхIмадов ва цогидалги ресги бажариги бугел бакълъулазул церехъаби. Баркала буго гьезие ва тIолабго бакълъулазул жамагIаталъе.",
        "Цебеккун Гумбет районалъе нухмалъи гьабурал МухIамад ХIамзатовасул, Муса Расуловасул, АхIмад Юсуповасул, МухIамад ХIажиевасул, СайгидахIмад АхIмадовасул ва цогидазулги социалияб политика, курс цебехун бачине жигар бахъана дица, гьезул хIалбихьиялде мугъчIвай гьабуна. Дагъистаналда цIар рагIарал гьел нухмалъулез Гумбет район цебетIезабиялъулъ кIудияб бутIа лъуна. Гьезда хадуб бажарарабщинаб гьабизе дицаги хIаракат бахъана.",
        "Гумбет районалъе бетIерлъи гьабураб ункъо соналда жаниб дида гIагараб районалъул рукIа-рахъинги, гIолел-гIоларел рахъалги лъикI лъана, Дагъистаналъул церетIурал районазда гъорлъе бакълъулазул ракь бачиналъе бажарарабщинаб гьабуна. 2015 соналъул хIасилал гьарун, Дагъистаналъул экономикаялъул ва территориял церетIезариялъул министерствоялъ Гумбет районалъе республикаялда кIиабилеб бакI кьуна, экономикаялъул показателал, роценал хIисабалде росун.",
        "Дагъистаналъул парламенталъул вице-спикер СайгидахIмад АхIмадовас Гумбет районалъе нухмалъи гьабурал 2001 – 2011 соназда районалъе кIудияб цебетIей щвана. 2014 соналъул 8 ноябралда Дагъистаналъул бетIер Рамазан ГIабдулатIиповас рагьараб Культуриябгун сахгьариялъул комплексги СайгидахIмад АхIмадовасул бажариялдалъун, гьес районалъе бетIерлъи гьабулеб заманалда кьучI лъураб объект букIана. Гьединго исана рагьизе хIадурулеб буго хъил тIураб Сагъри-МелъелтIа нух. Гьеб хIалтIулъги Гумбет районалъе кIудияб квербакъи гьабуна республикаялъул парламенталъул вице-спикер СайгидахIмад АхIмадовас.",
        "Баркала буго дица нухмалъи гьабулеб заманалда цадахъ рекъон хIалтIаралщиназе, политикияб курсалъул рахъккуразе, росабазул жамагIатазе, районалъул администрациялъул ва организациязул хIалтIухъабазе; росабазул, районалъул ва республикаялъул депутатазе, жамгIиял хIаракатчагIазе. Баркала буго, дир хIалтIул захIмалъи ва жавабчилъи бичIчIун, цадахъ рахъун, квербакъи гьабуралщиназе. Гьаб ункъо соналда жаниб гьудулзаби гIемерлъана дир нилъер районалда. РакIбацIцIадго, унго-унголъунги халкъалъе хъулухъ гьабулел гIадамал тIалъиялде рачине кIвана. Жиде-жидер жамагIатазул ва тIолабго улкаялъул ургъелал рекIелъан риччалел гIадамал руго Гумбет районалъул жавабиял хъулухъазда. Гьезие хадурккунги бергьенлъаби ва лъикIабщинаб гьарула дица.",
        "ГIелму-хазинайин хвелго гьечIеб жо",
        "2015-2016 цIалул сон дуца лъазабун букIана лъайкьеялъул сонлъун. Жагьиллъиялъ жамгIият ва пачалихъ нахъе ккезарула. Лъайкьеялъул гIуцIиялда дандчIвалел захIмалъаби дагьлъизаризе бажаранищ? Дур хIисабалда, кинал гIоларел рахъал ругел гьел идабаразул?",
        "Гумбет районалда лъайкьеялъул идарабазде кидаго кIудияб кIвар кьолаан. Дицаги хIаракат бахъана гьел гIуцIаби церетIеялъе хIалкIвараб кверчIвай гьабизе. Райцентралда хIалтIулеб буго пагьму-гьунар бугел лъималазул школа-интернат. Гьеб идараялъе нухмалъи гьабулеб буго лъикIав махщалилав, Москваги рехун тун, гьеб хIалтIуде вачIарав Лабазан ХIажиевас. Гьес куцалел цIалдохъабаз республикаялда бергьенлъаби росулел руго. Гъоркьиса риидал гьеб цIалул идараялда тIоритIана Дагъистаналдасаго лъимал гIахьаллъараб хIисаб-гIелмуялъул школалъул курсал.",
        "Районалъул школазе капиталиял ремонтал гьаруна, чара къосараб хIалалда бугеб цониги цIалул заведение гьечIо, кирго рукIине кколел шартIал гIуцIун руго. Школазда цере лъималазул ахал рагьана ва гьитIичазе школазда цебесеб лъай щвезе киналгIаги квалквалал гьечIо.",
        "Санайилго МахIачхъалаялда Гьудуллъиялъул минаялда жаниб тIоритIана Гумбет районалъул студентазул ва интеллигенциялъул форумал. Гьанир, шапакъатал кьун, рази гьаруна цIалулъ ва спорталъулъ бергьенлъаби росарал бакълъулазул студентал.",
        "Санкциязул хIасилалда кризис ккеялъ квекIен гьабичIебани, гIемерал планал, проектал рукIана, районалда гIумруялде рахъинаризе хIисабалде росарал. Росабалъ гьарурал дандчIваязда гIадамаз рорхарал суалал рукIана, гьезул чангиял тIуразе бажаричIо, кигIан гъира дир букIаниги, пачалихъалда ккараб захIматаб политикиябгун экономикияб ахIвал-хIалалъ. Гьедин букIаниги, гIадамазе, росабазе лъикIаланго кумек гьабун бажарана, бищунго кIвар цIикIкIарал масъалаби тIуразе риччана гIарцулал сурсатал.",
        "МугIрул тун, авлахъазде рахъарал бакълъулал",
        "Гумбет ва ЦIияблак районаз вацлъи рагIизабуна. Гьеб хIужаялъул кIваралъул ва дуца нухмалъи гьабулеб республикаялъулаб управлениялда цере чIарал масъалабазул бицани бокьилаан.",
        "ЦIияблак районалда гIумру гьабун руго гIемерал бакълъулал. Гьединлъидал, гьеб районалъулгун Гумбет районалъ вацлъи рагIизабиялъул бищун цIикIкIараб пайда буго нилъее, бакълъулазе. Дица бетIерлъи гьабулеб бугеб управлениялъул хIалтIул бицани, гьеб буго захIматаб, жавабияб, гIемерал гIадамазул къисматалда хъинтIулеб хъулухъ. Аллагьас хъван батани, цере чIарал масъалаби парахатаб куцалда, маслигIаталда гIумруялде рахъинаризе руго.",
        "ГIакълу – цебе, ццин – нахъе",
        "Исана буго Россиялъул Пачалихъияб Думаялде ва Дагъистаналъул Халкъияб Собраниялде рищиял тIоритIулеб сон. Гьелда хурхун, бакълъулаздехун кинаб хитIаб дуца гьабилеб?",
        "Умумулъанго батараб бакълъулазул сах-саламатаб гIамал-хасияталъе ритIухъаллъун рукIаян хитIаб гьабулеб буго дица Гумбет районалъул жамагIаталде. Нилъер район машгьураб буго гIадамазда гьоркьоб бугеб цолъиялдалъун, хьараб гIумруялдалъун, экстремизм, гIала-гъважа, ахIи-хIур гьечIеб, такъсирчилъи къанагIатаб район хIисабалда. Гьединлъидал, цогидазе мисаллъунги рехсола нилъ. Бокьилаан бакълъулаз нилъерго гьеб лъикIаб цIар хадубккунги борхатго цIунизе.",
        "Исана 18 сентябралда Россиялда рищиял тIоритIизе руго. Гьел рищиял лъугIула, хадурги цадахъ, цо районалда, цо республикаялда, цо пачалихъалда гIумру гьабизе буго нилъеца. Гьединлъидал, цоцазулгун гьоркьорлъаби хвезарун, ццинги питнаги борчIизе тун, гIорхъолъа арал пишаби гьаруни, нилъер бахIарчиял умумул нилъеда тIаса лъугьинаро. МагIарулазул абиги гьечIищха : «ГIакълу – цебе, ццин – нахъе», - йилан. Гумбет районалда социалиял бакIал раялъе, нухал, кьоял, школал ва цогидалги объектал гьариялъе, раялъе, рагьиялъе миллиардал гъурщал харж гьаруна пачалихъалъ, Россиялда нухмалъи гьабулеб «Цогояб Россия» партиялъ, власталъул партиялъ. Гьединлъидал, гьеб тIалъиялъул, власталъул партиялъул, Дагъистаналъул ва Россиялъул нухмалъиялъул хадубккунги рахъкквезе рекъараб буго нилъеда.",
        "Дица Гумбет районалъе хадубккунги цебетIей, тIегьай, гьарзалъи, кинабго лъикIабщинаб гьарула. Районалъе къваригIарабщинаб дихъа хIалкIвараб кумек гьабизе кидаго хIадуравги вуго.",
        "04.07.2016 сон",
        "Тарихиял дарсал",
        "Аргъваниб ва АхIулгохIда рагъал ккаралдаса – 180 сон",
        "Бакълъулазул жамагIат алжан босзе къачIана",
        "Исана риидал 180 сон тIубала Аргъванир ва АхIулгохIда дунялго хIикмат гьарурал рагъал ккаралдаса. Эркенлъиялъе гIоло, диналъе гIоло ва ВатIаналъе гIоло магIарулаз гьабураб ритIухъаб къеркьей букIана гьеб.",
        "Гьанже тушбабаз росу, жаниб цIа лъун, бухIула,",
        "Жиндирго богун имам АхIулгохIде вуссуна",
        "«ТуманкIуе цIакъал бакълъулал рачун», «чотIасан рагъулел бакълъулал рачун», – гьединал сипатал гьарулел руго халкъиял назмабазулъ бакълъулазе (гьанжесеб Гумбет районалъул гIадамазе). «Шамил хун хадуб гьабураб» къасидаталда генерал Воронцовасул чабхъеналъул хIакъалъулъ ЧIикIаса МухIамадица хъвалеб буго: «Воронцовасул боял тIаде щвей якъинлъидал, Бакълъулазул жамагIат алжан босзе къачIана».",
        "«МелъелтIа КъабгIа ХIосен, Кьохъа РашидхIажияв, ТIубаларин нуж ракьулъ, рахъа гьанже къватIире…ИчичIалиса Къади, ГIавухъалъа Гъойтемир, НахъбакIалъа Гъайирбег, нужер хвалчен бекидал, Чехь кIудиял гIулбуца ккун анин имам Шамил. Аргъвани Шамхалкъади, цинги Абакардибир. Даргъиб ГьоцIомухIума, кIвечIищ яхI бахъизего» (ГьаракIуниса ГIандиял ГIашатил ГIусман, «Гъуниб бахъи»).",
        "«Имамасул бодаса тIаса вищун вачарав, Чанги мунапикъасда михир бачарав лачен МелъелтIаса Батирбег Табасараналъ хварав…НахъбакIалъа Гъайирбег, Аргъваниса Абакар, Аб дуниял тун индал, хараблъана дин-ислам…ИчичIалиса Къади, Къарахъа НурмухIамад, Къудукь МухIамад-хIажи хIажатал руго жакъа… Инхоса СагIид наиб, НурмухIамад-апанди, Ислам хараблъун бугин, хвалчаби къватIире цIай. Хайбар бахъулев ГIали, боял гъурулеб гъалбацI Балгъатив шагьидлъарав тулпар Данухъа ГьитIин. Гьелгощинал бахIарзал, бода цIар арал васал, Росабалъа камидал, капурлъи бергьинарищ? Балагьун тушман холел, туманкIуе лебалал, Анкьазарго чи вугин гьаниса дица цIалун» (Игьалиса Чупалав, «БахIарзабазде шигIру»).",
        "«Исламияб рукъалъул Рагьу щула гьабизе Шамил жиндир аскаргун Аргъваниве вортула. Тушбабаз бугеб гьури Гьениб буссинабула, Росу сверун цеп тIамун, ТIаде гIарада бала. Гьезда данде жаваб кьун, Жанисан рагъ гьабула, Жидерго намус цIунун, Росуги хIалай чIола. Гьанже ункъабго рахъалъ Къуват жаниб рехула, Мехтизе гьабун солдат Халкъалда тIаде гъола. Хвалчабигун лъугьун аз ЛъабцIул къватIир къотIула, КъвекIаб цIум гъорлъ речIчIидал Гъудул гIадин, хъамула… Гьанже тушбабаз росу, жаниб цIа лъун, бухIула, Жиндирго богун имам АхIулгохIде вуссуна» (ЦIадаса ХIамзат, «Шамил» поэма).",
        "Тушманасул ракIалдещвеял",
        "Тарихиял лъугьа-бахъиназул хIакъалъулъ баянал щвезе ккани, гIемерал батIи-батIиял къагIидаби хIалтIизарула. Бищунго мухIканал баяналлъун рикIкIуна археологиял хIужаби. Масала, щегIалдалъун чIезабун бажарула гьеб батараб чIелалъул ригь. ТарихчагIаз пайда босула хъвай-хъвагIаяздасанги. Рагъ-кьал ккарал улкаби ругони, кIиязго хIаракат бахъула жидер рахъ лъикIаб куцалда бихьизабизе. Гьединал «гIузаби» камичIо «тарихалъул эмен» Геродотилги, некIсиял румазул тарихчи Плутархилги, цогидазулги.",
        "«Гумбет» казияталда бахъулеб буго тIоцебе авар мацIалда къватIибе кьолеб 1842 соналда Имаматалда асирлъуда вукIарав гиназ Илико Орбелианил хабар.",
        "Гиназ Илико Зура́бович Джамбакуриан-Орбелиа́ни (гIурус къагIидаялда – Илья́ Дми́триевич Орбелиани (гуржи – ილია დიმიტრის (ზურაბის) ძე ორბელიანი; 1818 –1853) – гIурус аскаралъул генерал-майор, чIвана Хъирималъул рагъда.",
        "1842 соналда Гъазигъумекив дагъистаниязда данде вагъулев вукIарав гьев асир гьавула ва, цогидал асиралгун цадахъ, Гъумекиса Даргъове вачуна. Жиндирого сапаралъул ва асирлъиялъул хIакъалъулъ хъвалаго, гьесухъа рорчIун руго дагъистанияздехун рокьукъал рагIабиги, хабаралда жанир руго тарихиял гъалатIалги, цоги данде кколарел бакIалги.",
        "Амма, гIаммго босани, «Гумбет» цIалулел, гIакъилал, пикру бугел магIарулазе гьаб ракIалдещвеялъ доб заман цебе чIезабизе кумек гьабилилан хьул буго. XIX гIасруялда Кавказалда нилъер халкъалъул букIараб къадруги, тушбаби нилъекьа хIинкъулел рукIараб куцги, гьезцин нилъер гьабулеб букIараб къиматги бихьараб мехалъ, гьанжесел магIарулал тIубанго батIиял рукIин бичIчIула. Рагъул заманалда къанунал кьварарал рукIуна. Росаби рухIизе ва гIадамал чIвазе рачIарал чияр аскариязе тамихI гьабичIого толеб гIадатги гьечIо дунялалъул тарихалда жаниб.",
        "Кин бугониги, тарихалъул дарсал лъан рукIине, бахъулеб буго гьаб хабар. Гьаб цIалулаго, кIочене бегьуларо хабар Имаматалъул тушманас хъвараб букIин ва «Гумбеталъул» редколлегиялъул пикру гьелда жаниб гьечIолъи.",
        "Шамил имамасул асирал",
        "Имаматалда асирлъуда моцIал рахъарав гиназ Илико Орбелианил хабар",
        "Гъазигъумекир кверде роси",
        "…Нижер къайиялда аскIор хъаравулзабиги тун, гьез ниж рачана (Гъазигъумекир хъулухъ гьабулел рукIарал дунги, Апшероналъул лъелаб полкалъул цо подполконикги, цо прапорщикги) Шамилихъе. Гьев жанив чIараб минаялда цебе гIемераб халкъ бакIарун букIана. Ниж гIагарлъидал, гьеб руккелалъ кIудияб гьаракьалдалъун ахIана:",
        "– Насраниязул болъонал рачун рачIунел руго! – ян.",
        "Гьел рагIабазда цадахъ нижеда хьамиги рагIулеб букIана. Гьедин къабул гьариялъул хIасил лъикIаб букIунареблъи якъинаб букIана. Ниж рачIиналъул баян Шамилихъе щвезабун хадуб ниж рокъоре рачана, гьениса къватIиве чIаго ворчIилилан хиялцин букIинчIо дир. Сверухъ валагьана дун: ахирисеб нухалда бакъуде ва дир кини кIикIарал рикIкIадал мугIрузде бер щвезабизе бокьун букIана.",
        "Бурундук-хъалаялда лъалхъараб бакIалда диргун къо-мех лъикI гьабулаго, гьудулзабаз дида абун букIана:",
        "– Георгийил хъанч босичIого, тIадвуссунге,– ян.",
        "ГьабсагIат гьел рагIаби ракIалде рачIана дида.",
        "«У, – абун пикру гьабуна дица, хъанч цоясул каранда бала, цогидасда хъанч хабада чIвала, дие гьезул цонигияб щвеларо!» – Ва лъачIого тIуркIана дун.",
        "Шамилида цере",
        "Шамилил муридзабаз цIураб гIезегIан кIудияб рокъоре рачана ниж; хадур рачана цогидаб рокъоре, гьенив гьев живгоги вугоан, жиндирго рагъухъабазда ва гъазигъумекдерил хIурматиял вакилзабазда гъорлъ. Гьесдаса кваранидехун ва квегIидехун гIодор чIун рукIана наибзаби: Къебед-МухIаммад, гIандадерил къади, Къарахъа ГIабдурахIман-Дибир ва хиянатчи ХIажи-агъа, гъазигъумекдерил кверщелчиясул вац (Шамил Гъазигъумекиве ахIана гьес). Шамилида нахъа, гьединго нуцIбузда аскIор ва цогидаб рокъор рахъун чIун рукIана гьесул муридзаби (150-гIан чи), киналго рокьукъал, жанаваразул гIадал гьурмалгун, лъалиниса рахъарал хвалчабигун ва хунжрулгун, тIасиялде гIанкIваби рахинарурал тунчулгун ва тункIалгун. Лезгинал берцинал чагIи гьечIо; гIалхулаб, хъачIаб гьумер сунцаниги тамах гьабуларо, гьелъ чиясул ракI тIаде цIаларо; гьединлъидалги жеги цебе рехун бихьулеб букIана гьезул цевехъанасул, Шамилил сипат. Гьайбатаб, къамартIаб, хъахIаб гьумер, гъваридаб гIакълу ва рухIияб къуват рихьизарулел хъахIилал яги цIахIилал (?) берал; хъахIал цаби цере рехулеб гьимиялъ гьесул рекIел лъикIлъиялъул бицунеб букIана, багIараб хинаялъ белъараб мегежги гьесда рекъон бугоан.",
        "Гьоркьохъелдаса халатаб черхги букIана гьесул, гъункараб, гьайбатаб; гьединго гьесул букIана чIагояб ва бихьинчияб вагъа-вакари ва, гьесухъ ралагьидал, гьесул 35 сон бугилан кколеб букIана, хIакъикъаталдайин абуни гьев гIезегIан кIудияб ригьалъул чи кколаан. ТIоцеве дида гьев вихьарабго, гьесда букIана лъикIаб ретIел ва ярагъ, гьеб киналъго гьесул бихьинчияб къо-асс жеги борхизабулеб, тIадегIан гьабулеб букIана. Гьесул ботIрода букIана багIараб ххамил гьабураб ва хъахIаб чалма къараб чергес тIагъур. Гьединго гьесда ретIун букIана багIараб ххамил чухъа, чухъида рукIана гIарцул гьарурал патронал лъолел жал, гъажибетIералда бан букIана хвалчен, рачлихъ ран рукIана ханжар ва кIиго таманча. Гьединав вуго Шамил.",
        "– Гьале Имамул-АгIзам! – абун щурана нижеда муридзабаз, Шамилихъе нижги рачунаро. Гьев нижехъ валагьана хиси гьечIеб жиндирго гьимигун, амма цониги рагIи абулеб букIинчIо гьес. Халатаб руцIцIунчIеялъ ва сверун бакIарараб руккелалъул кинабго жо лъазе бокьарал бераз чIамучIлъизарурав дица абуна:",
        "– Шамил! Нижерго борч тIубалаго, ниж асирлъуде росана ва духъе ккана; гьанже ниж дур кверщаликь руго. Щиб дуе бокьун бугеб? Нижеда щиб гьабизе дуда ракIалда бугеб? Нижер къисматалъе хIукму къотIе, лъазабе нижеда щиб нижехъ балагьун чIун бугебали: хвел, асирлъи яги эркенлъи?",
        "Гьединабго калам гьабуна прапорщикасги.",
        "– Болжал щварабго лъазе буго нужеда дир хIукму, – ян абуна Шамилица нижеда. – ГьабсагIат дир заман гьечIо,– йиланги абун, гьес квер хьвагIана ва ниж нахъе рачеян ва цогидаб рокъор тIамеян буюрана. ХIакъикъаталдаги, гьесухъе рачIине рукIана ГIахъушиса ва ЦIадахIариса балъгоял вакилзаби; гьелда тIадеги, гъоркьлъалие аманатал тIаса рищизе кколаан, гьединго цIияб ракьалда шаригIат ва тIарикъат тIиритIизаризе хIажатал амраби гьаризе кколаан гьес.",
        "Таржама гьабуна ГIизудинил ХIамзатица",
        "МагIарухъе нухал",
        "АхIулгохIда аскIоб нухде кьуру тIуна",
        "Кьварарал шартIазда",
        "2018 соналъул 17-абилеб январалда цIидасанги АхIулгохIда аскIоб республикаялъул кIваралъул шагьранухде кьуру тIуна ва чанго сагIаталъ нух къан букIана. Нусазаридасаги цIикIкIун чияс гIумру гьабулеб магIарул 6-7 районалде хьвадулеб гьеб нухалъул кIудияб хIажалъи ва магIна буго. Амма, гьеб нух бахъулаго, гьенибе биччараб гIарац пачалихъиял хъулухъчагIаз къанцIон, букIине кколеб куцалда, инсанасе хIинкъи гьечIеб хIалалда гьеб шагьра гьабун гьечIилан абулел цIех-рехчагIиги руго.",
        "Шагьидзабазул мегIер",
        "АхIулгохIалдасан бахъараб шагьранухалда тIасан анцI-анцI соназ бахIсал унел руго магIарулазда гьоркьорги. Араб гIасруялда, XX къарнуялдаго рукIана, гьеб нух бахъизе бегьулилан цоял, бегьуларилан цогидал, гьеб хIажат бугин лъабабилел, къваригIунго гьечIин ункъабилел хъвадарулел, пикраби загьир гьарулел. Ахирги нилъер халкъалъул машгьурал ва гIелму-лъай гъваридал гIемерисел гIалимзабаз изну, патва кьуна гьенисан нух бахъизе. АхIулгохI кидаго букIана ва хутIила магIарулазе, бусурбабазе, миллатцоязегун динцоязе мукъадисаб, тIадегIанаб бакIлъун. Гьединлъидалин гьеб мегIер, гьеб шагьидзабазул гIаммаб хоб ва гьезие алжаналде бугеб рагьу кидаго кIудияб хIурматалда рехсолеб ва гьенире зияратал гьарулел.",
        "Аслияб суал букIана гьединаб мукъадисаб ракьалда квербагъари гьабизе бегьиладай, гьениб ракь бухъизе, кьураби кьвагьизе, нух лъезе, тоннель бахъизе рекъараб бугодаян абураб. ЧIахIиял гIалимзабаз гьеб иш бегьизабуна. Гьедин нух бахъидал, аза-азар гIадамазе АхIулгохIил ахаде зияраталъ хьвадизе, гьенисан унаго, «ПатихIа» рехизе санагIалъиги ресги ккана.",
        "АхIулгохIдасан бахъараб нухлул магIишатияб рахъ",
        "Лъиениги балъголъи кколаро, гьаб инсаният бижаралдаса, чIахIиял нухал ругел бакIазда росабигун шагьарал гIун рачIин, гьелъ гIадамазул магIишат, даран-базар борхизаби. Гьедин живго Рекъав Тимурицацин чабхъенал гьаруна, КIудияб Чиллаялъул (Дарайдул) нухалда тIад кверщел гьабизелъун. Римазул империялъул кьучI букIана, гIурул ханаз ва ганчIаз бокьараб, гIатIидаб нух.",
        "АхIулгохIдасан нух бахъиялда данде чIун рукIана, гьенисан аза-азар чи хьвадани, жидер тукаби ва ашбазал чIорого хутIизе ругилан ракIалде ккарал, Унсоколо районалъул цо-цо росабазул гIадамал. Амма щивав чи, ТIадегIанав Аллагьас рикъзиги кьун, вижун вуго. Гьединал базаргабаздаги ратана нухлул рагIалде лъугьине ва даран-базар гьабизе санагIат. БацIцIадаб даран гьаби ккола нилъер исламияб диналъги беццулеб гIамал. Нухда ралел тукабазги кваналел бакIазги сапарчагIазулги гьел бакIазул бетIергьабазулги къваригIелал тIурала. Амма, даран сабаблъун, къокъаб ва битIараб нух хIажалъуларилан аби кинго гIакълуялъ босуларо. Гьанжеги харбал раккун руго, АхIулгохIдасан бугеб шагьра квешаб букIиналда бан, республикаялъулаб нух ГIашилтIасан, цебего букIараб бакIалдасан бищизе кколилан. Гьеб ГIашилтIасан бугеб нух кколаха цIакъго эхетараб, хасало цIер ва гIазу къалеб, нус-нус машина хъещтIон, гьезул читIирал лъугьунеб шагьра. Рес гьечIодай, гьалгощинал миллиардалги хвезарун, хъилги тIун, АхIулгохIдасан бахъараб нух жеги хIинкъи гьечIеблъун ва щулияблъун гьабизе? Гьенире тIаде гъенолел кьураби жеги кьвагьизарун, гъаларал ганчIал ва тIалаби течIого, хIалтIи гьабизе рес буго. Бокьани, гIоралги нахъруссинарун, чIахIиял ГЭСал гьаризе ва хIорал къазецин кIола гьаб пачалихъалда. Бикъулеб жо дагьлъулебани, гIемерал суалал тIуразе бажарилаан.",
        "ЦIумадаса Шарой районалъул Кванхи росулъе – шагьранух",
        "Гьаб анкьалда «Миллаталъул» редакциялъулгун бухьен ккуна Чачан Республикаялъул Шарой мухъалда бугеб магIарулазул Кванхи росулъа цо-цо хIаракатчагIаз. Гьез борхулеб буго ЦIумада районалдасан гьеб Кванхи росулъе транспорт хьвадулеб шагьранух бахъизе ккеялъул суал.",
        "Гьеб росдал агьлуялъул гьари бугоан магIарулазул рагIи билълъарал гIадамаздехун, политик Сайгидпаша ГIумахановасдехун, ЦIумада районалъул нухмалъиялдехун, магIарул журналистаздехун, жидер гьеб масъала тIубаялъе квербакъеян.",
        "ЦIумадаса Кванхибе шагьранух бахъани, Агъвалире базаралде хьвадизеги, гьенир ругел гIага-божаразухъе щвезеги рес букIинилан абулеб буго жидерго хитIабалда кванхисез.",
        "«Чачаназул тIалъиялъул вакилзабазе бокьун букIана нижер Кванхи росдал школалдаги миллияб мацI хIисабалда чачан мацI малъизе, нужер жидерго мацI бугин, нуж аварал кколарилан, билълъанхъизабулеб политика букIана гьеб. ЖамгIияв хIаракатчи Рамазан Жалалдиновас улкаялъул президент Владимир Путинихъе хитIабал гьаридал, хIалгьабун чачан мацI школалда малъи жибго тана бакIалъул тIадчагIаз. ЦIумадехун машинадул нух бахъани, магIарулаздехун жеги рокьигун хинлъи цIикIкIина, нилъер халкъалда гъорлъе журала, росабазда гьоркьосел ригьнал лъугьина, цIумадисезул росабалъ нижер гIагарлъи жеги цIикIкIина. ГьабсагIатин абуни ассимиляция буго Кванхи росулъ. Чачан миллаталъул руччаби рачунел руго, гьезул гIолохъабазе ясал ригьнаде кьолел руго, гьел хъизанал чачанлъулел руго, халкъалдаса тIолел руго. 70-80 соналдасан гIемерисел кванхисел чачаназде сверизе гурилан борхулеб суал буго гьаб. Нилъерго кьалбал, халкъ ва мацI тIагIин кутакаб балагь ккола. КIудияб гьари буго нижер къисматалде ва гьаб борхулеб суалалде кIвар кьечIого тогеян», – гьедин лъугIизабулеб буго кванхисез жидерго хитIаб.",
        "Кванхисезул ракIал рохулеб жаваб гьабизе тавпикь кьеги магIарулазул ва Дагъистаналъул жавабиял гIадамазе.",
        "Бузнасан нух цIигьабулеб буго",
        "Дагьал церегIан къояз «Миллат» басмаялъул хIалтIухъаби щун рукIана нилъер умумуз XX гIасруялъул авалалда бахъун букIараб Бузнасан нух XXI къарнуялда, ЧIикIаб ралъдал рагIал чIван, цIигьабулеб бакIалде, гьеб баракатаб ишалде гъорлъе лъугьарал хIалтIухъабазухъе щвезе, гьезул ахIвал-хIал лъазабизе.",
        "Гьеб нухлул хIалтIаби гьаризе пикру ккарав ва гьеб иш тIаде босарав Болъихъа бакIал ралев чи МухIамадкамил Дибировас абулеб буго гьеб хIалтIул цIикIкIараб бутIа гьабун бахъун бугилан, амма гьеб шагьра лъугIизабизе гIадамазул кумек хIажат бугин жегиги.",
        "Къокъабги санагIатабги нух кколин гьебилан баян гьабулеб буго махщалилаз, цIех-рехчагIаз. «Миллаталъ» гьеб нухда МухIамадкамил Дибировасулгун гьабураб гара-чIвариялъухъ ралагьизе бегьула «Ютуб» видеохостингалда редакциялъул гьумералда:",
        "Анкьил кор",
        "ЦIадулъе нарт тIолелги гьеб свинабулелги",
        "Дунялалъул сиясат ва Дагъистан",
        "Араб анкьалда дуниялалъго гьоркьоб лъун бицараб хIужа ккана СШАялъул бетIер Дональд Трампица Иерусалим ГIизраилалъул тахшагьарлъун лъазаби. Нилъер динцоял бусурбаби, Палестинаялъул гIадамал, хIангутIилъун ва ООНалъ гьеб шагьар гIаммаблъун бихьизабураб хIукму хвезабилъун рикIкIана гьеб иш гIемерисез. Рагъ-кьал цIигьаби, ссун унеб цIадулъе нарт тIей кколин гьеб лъугьа-бахъинилан абулеб буго цIех-рехчагIаз.",
        "2017 соналъул 14 декабралда, «Миллат» газеталъул иргадулаб номер хIадурулел ниж рукIаго, Россиялъул бетIер Владимир Путиница санайил тIобитIулеб, гIадамазулгун чIагояб эфиралъул гара-чIвари гьабуна. Чанго сагIаталъ халат бахъараб гьеб тадбиралда президентлъиялде кандидатура лъурай Ксения Собчакица Путинида гьикъана, Россиялда тIалъи хисизе кколарищилан. Пачалихъ щущазарулел майданалги анцI-анцI саакашвилиялги россиялъулаз къабул гьаруларилан жаваб кьуна Путиница.",
        "Шамалъул рагъалъе ахир лъунин лъазабуна Россиялъул нухмалъулез. Шамалъул ракьалдаса (Сириялдаса) тIадбуссана гьеб улкаялъул бетIер Башар Асадил гьариялдалъун гьенибе бачун букIараб аскаралъул лъабилъа кIиго бутIа. Цоги рагъухъабазда цадахъ Россиялде тIадруссана Шамалда рекъел гьабизе ун рукIарал дагъистаниялги. Гьез хъулухъ гьабуна полициялда. МахIачхъалаялъул аэропорталда гьезда дандчIвай гьабуна Дагъистаналъул бетIерасул ишал тIуразарулев Владимир Васильевас. Гьединго гьесул гIахьаллъиялдалъун 11 декабралда МахIачхъалаялъул Гьудуллъиялъул ахалъе Фазу ГIалиевалъул цIар кьуна ва гьелъие мемориал рагьана.",
        "Иерусалималъул къисмат",
        "Дунялалъул гIемерал пачалихъаз разигьечIолъи загьир гьабуна СШАялъул президент Дональд Трампица 6 декабралда ГIизраилалъул тахшагьар Иерусалим кколилан лъазабиялдаса. Гьеб политикаялъ дунял парахалъияде ва ракълиде бачунарин, гьелъул гIаксалда, питна-кьалалде, биял тIеялде бачунин абулеб буго Россиялъул экспертазги.",
        "НекIсиял греказул биценазда буго Троя шагьар бахъиялъул рагъ багъариялъе гIиллалъун гIеч кканилан. Гьединаб кьалул гIеч буго гIемерал соназ Иерусалим шагьар. Хъанчилазги бахъун букIана гьеб. СалахIудин Аюбица эркен гьабуна. Хадуб ГIусманиязул империялда жаниб, ракълилаб гIумруялда букIана. ГIизраил абураб улка гIуцIаралдаса гьенир тунка-гIусиял гьоркьор къотIулел гьечIо.",
        "Шамалъул гьури ва Дамаскалъул чаран",
        "2017 соналъул 11 декабралда Россиялъул президент Владимир Путин воржана Шамалде. Россиялъул Хмеймим абураб авиабазаялда рагъухъабазулгун дандчIвай гьабуна гьес. Сириялда терроризм къезабунин ва граждан рагъалъе ахир лъезе кIванин абуна президентас. Гьелдаса хадув гьев воржана Мисриялде ва Турциялде, гьел улкабазул нухмалъулезулгунги гара-чIвариял гьаруна. СШАялъ цо рахъ ккведал, гIарабазул ва тIолалго бусурбабазул пачалихъал Америкаялъул сиясаталда рекъолел гьечIо ва гьеб ахIвал-хIалалда Россиялъулгун гьоркьорлъаби щула гьарулел руго. СССРалъул заманалда букIинчIеб асар бугин жакъасеб Россиялъул ГIагараб Бакъбаккудаян хъвалеб буго Европаялъул ва Америкаялъул прессаялъ.",
        "1999 соналъул дарсал…",
        "2017 соналъул 12 декабралда Дагъистаналде тIадбуссана Россиялъул Югалъулаб рагъулаб округалъул 58-абилеб армиялъул 136-абилеб лъелаб бригадаялъул кьалулаб полициялъул батальон. Гьел полициялъулазда дандчIвай гьабуна Дагъистаналъул бетIерасул ишал тIуразарулев Владимир Васильевас ва гьел рагъухъабазул гIага-божараз.",
        "«Гьаниб, Дагъистаналъул ракьалда, цIакъго ричIчIула нужеца Сириялда гьабураб хIалтIул хIасилал, - ян абуна Владимир Васильевас, - Гьаниб 1999 соналда халкъазда гьоркьосеб терорризмалъ Дагъистаналъул къвакIиялъул хIалбихьана, гIемермиллатазул республикаялъул халкъ террористазда данде бахъана. Нилъеда цадахъ жакъа гьанир руго терроралъул хIасилалда гIага-божарал камурал гIадамал. ГIагараб Бакъбаккуда Россиялъ билълъанхъизабулеб политика ритIухъаб буго. Гьединлъидал, нилъер улкаялъул гьудулзаби, союзникал гIемерлъулелги руго. Баркала загьир гьабула Сирия ракълилаб гIумруялде бачиналда гъорлъ бутIа лъурал нуж киназего».",
        "Дагъистаниязул дугIаби",
        "Гьеб дандчIваялда гIахьаллъи гьабуна Дагъистаналъул муфти, шайих АхIмад-хIажи ГIабдулаевасги.",
        "«Сирия нилъее ккола вацлъиялъулаб бусурбабазул улка. Гьенир гIумру гьабун руго цересел гIасрабаздаго Россиялдаса гьенире гочарал гIадамазул ирсилал. Жакъа Сириялда рагъ лъугIиялъ, хьул буго ахиркъадги гьеб улкаялда нилъ киналго ралагьун чIун рукIарал рекъелги парахалъиги рещтIинилан. Чанго соналъ Шамалъе рекъел гьарулеб букIана дагъистанияз дугIабазулъ ТIадегIанав Аллагьасда», - ян абуна АхIмад-хIажи ГIабдулаевас аэропорталда гьабураб кIалъаялда.",
        "Шамалда хъулухъ гьабурал дагъистаниязул батIи-батIиял ракIалдещвеял руго гьеб улкаялда гьабураб хIалтIул хIакъалъулъ. ЛъикIал харжалги кьолел рукIун руго гьезие. Амма халкъазда гьоркьосел рагъухъабазул къокъабазе жидее кьолелдаса чанцIулго цIикIкIун щолаанин гIарациланги бицуна гьез. Щибаб операция Россиялъул офицерзабазул нухмалъиялда гъоркь тIобитIанила, Сириялъул ГIарабазул Республикаялъул армиялда рагъ къотIизабизе кIвезе букIинчIила, Россиялъул авиациялъ ва флоталъ босанила бергьенлъийилан абулеб буго гьез.",
        "Деерфул ва цоги магIарул мугьажирзабазул ирсилазул росаби руго Шамалда. Гьениб багъарараб граждан рагъул хIасилалда къварилъи ккун букIана гьеб росдаеги. Гьелъул хIакъалъулъ «Миллаталъ» чанцIулго хъванги букIана.",
        "Цоги генерал ва цIияв вакил",
        "Миллатцоял",
        "Аваразул пашманлъи – авар мацI лъачIел лъимал",
        "ТIахьал гьечIеб мехалъ, магIарул мацI кин кьелеб?",
        "Цолъарал миллатазул гIуцIиялъ (ООН) ва ЮНЕСКОялъ дунялалъул пачалихъаздаса тIалаб гьабулеб буго гьитIинал халкъал, гьезул культураби ва мацIал цIунеян. Гьеб рахъалъ Азербайжан Республикаялда бугеб ахIвал-хIалалъул халгьабизе рачIарал халкъазда гьоркьосел идарабазул вакилзаби Бакуялъ махсароде кколилан бицана Закатала районалъул МакIав росдал географиялъул мугIалим МухIамад Давудовас.",
        "ООНги Евросоюзги гуккулел куц",
        "МагIарул мацI малъизе бихьизабун буго авараз гIумру гьабулел районазул школазда байбихьул классазда, - ян абуна Давудовас. - Амма тIоцебесеб, кIиабилеб, лъабабилеб ва ункъабилеб классаздацин букIине кколеб даражаялда кьолеб гьечIо авар мацI. ТIахьалги цоги хIажатабщинабги гьечIо. Дагъистаналда рахъарал тIахьал хIалтIизаризе бегьуларилан абулеб буго, гIицIго Бакуялъ риччарал тIахьаздасан гурони пайда босугейила. Бакуялъин абуни цохIо тIехь гурони къватIибе биччачIо – кIиабилеб классалъе авар мацI. ТIоцебесеб, лъабабилеб ва ункъабилеб классазул тIахьал къватIире риччачIо, нижерго Закатала мухъалъул махщалилав ва гьеб кIиабилеб классалъул тIехьалъулги автор АхIмад Бороевас хъварал учебникал ругониги. Горбачевас хIукму гьабидал, рес щвана гьел рахьдал мацIазда дарсал кьезеги. Амма хIалтIи тIаса-масаго гьабулеб буго. ООНалдаса, ЮНЕСКОялдаса, Евросоюзалдаса халгьабизе чагIи гьанире рачIиндал, хIанчIазул, хIайваназул. тIабигIаталъул хIакъалъулъ цIехолаго, цадахъго гьикъула гьитIинал халкъазул мацIги, культураги, тарихги нужеца кин цIунун бугебиланги. Азербайжаналъул тIадчагIазул «ЯП» партиялда гъорлъ вугев цо миллияв аваравги аскIове ахIун, гьесда абула Бакуялъе бокьухъе гьезда кинабго лъикI бугилан бицейилан. Масала, рачIуна Закатала-Белокан мухъалде, щола тIахьал ругеб кIиабилеб классалде ва абула – гьалейила, нижеца школазда авар мацI малъулеб бугила. ТIахьал гьечIел хутIарал классазде щвезецин щоларо гьел.",
        "Давудовасда лъала эсперанто мацI ва гьеб лугъаталда дунялалъул батIи-батIиял пачализахъаздасан къватIире кьолел баяназухъ гIенеккула. Дунялалъего гIаммаб алфавит бигьаяб букIине кколин абун, гIарабазул тарихазул кьучIалда жиндирго хъвай-хъвагIайги ургъун буго Давудовас. Халкъазда гьоркьосел мацIазул проектазул цояб ккола гьебги.",
        "Давудовасул рагIабазда рекъон, советияб заманалда миллиял дагъистаниязул мацIал Азербайжаналъул школазда кьолелго рукIун гьечIо, Горбачевасул машгьураб хIукму бахъизегIан. ЦIакъго миллат хирияв чияс жинцаго лъазабулаанила авар мацIалда цIализе ва хъвазе.",
        "Щибаб росулъ кIи-кIи библиотека бугониги, авар мацIалда биччараб цониги тIехь гьечIо гьениб. МагIарулазул росулъ цо чанго тIехьгIаги магIарул мацIалдаги букIине ккелилан гIарз бахъун буго Давудовас МакIав росдал бегавуласде. Гьесги гьеб суалалде щибгIаги кIвар кьун гьечIо. Библиотекабазда ругел тIахьал гIемерисел гIурус ва азербайжан мацIалда руго. Миллат хириял цо-цо гIадамазул рукъзабахъни ратула авар мацIалда хъварал тIахьалги, газеталги, журналалги. Масала, араб гIасруIялъул 90-абилел соназдаго аваралде буссинабун бахъараб Брикил «Имам Шамил» абураб поэма батана ЦIоралда.",
        "ГIащтIиги, эсперантоги, гIараб тарихалги",
        "«ЦIакъго цебе заманалда инсанас ургъана гIащтIи, - ян бицана МухIамад Давудовас. – Гьелъ цIул бичIулев махщелчи вукIаго, аскIосан унел гIадамал релъулел рукIана гьесда, щайин дуе гьеб тIагIел къваригIарабан. Амма заманалдасан гьезда жидедагоги бичIчIана гIащтIиялъул бугеб пайдаго санагIалъиги. Гьединго, дида ккола инсанияталъ цо цIияб мацI гIаммаблъун босизе бугилан. Дица гIемераб цIех-рех гьабуна халкъазда гьоркьосеб эсперанто мацIалъул, цIалана гьелъул хIакъалъулъ тIахьал, гIахьаллъана эсперантистазул батIи-батIиял данделъабазда. Лъалеб букIахъе, эсперанто гIуцIун буго латин алфавиталъул кьучIалда. Гьел хIарпал лъаларезе захIмат буго рехсараб гIаммаб мацIалда хъвараб жо цIализе. Дицайин абуни гIуцIана киназдаго лъалел тархазул кумекалдалъун цIияб гIаммаб мацIалъе алфавит».",
        "1983 соналда армиялдаса вуссиндал, ккола эсперантоялъулгун Давудовасул лъай-хъвай. СССРалъул батIи-батIиял шагьаразде ва регионазде щола гьев, эсперантистазул клубазде, лагеразде, конгрессазде ва цогидалги дандеруссиназде. Студентлъиялъул заманалдаги, гьелдаса хадуб 1991-1992 соназдаги МухIамад ургъулев вукIана халкъазда гьоркьосеб мацIалъул суал киндай тIубалеб, загIиплъулел. ЛъугIун унел гIисинал халкъазул мацIазда щибдай гьабилеб абураб масъалаялда тIад. «Пикру гьабизе бокьула дие, гIаракъи гьекъоларо, хъалиян бухIуларо, домино хIаларо. КъаделъагIан школалда цIалдохъабазе дарсалги кьун, рокъове вуссиндал, пикрабазда, хIисаб-суалалда, цIалдолев-хъвадарилев вукIуна, – ян бицана Давудовас. – Эсперантоялдасаги лъикIаб, камилаб мацI инсанияталъе хIажат букIин бичIчана дида. Цин хIалбихьана дирго хасал хIарпаздалъун гьеб мацI ургъизе. Халкъазда гьоркьосеб мацIалъе анцIго аслияб хIарп гIезе бугин хIукму гьабуна. Хадуб дун кантIана гьел дирго хIарпаздаса дунялалдаго лъалел гIарабазул тарихалго рекъелеблъиялде. Гьедин гьел тархал дица руссинаруна меза-хIарпазде( халкъазда гьоркьосеб мацIалъул хIарпазде). Дица ургъараб цIияб алфавиталдалъун хъвазе бегьула гъобго эсперантоялъул, гIемерисел халкъазда лъалел рагIаби. Китаялъул журналал хъвала дица. Дир макъалабиги рахъана гьез. Жидерго радиоялдасан дир пикрабазул хIакъалъулъги бицана гьез. Китаялъулазухъе кагъат хъвалелъул, «МухIаммад» абун гъоркьа гъулбасун бажаруларо, эсперанто мацIалда «хI» гьаракьги хIарпги гьечIелъул. «Магомед» абун хъвазе кколеб буго. ГIарабазул тарихал киназдаго лъалел ратани, гьединабго киназдаго лъалеб мацI щай букIине бегьулареб дунялалда? ГьечIодай гьединаб мацI гIуцIизе ресал? Школа лъугIарав бокьарав цIалдохъанасда цIализе кIолеб мацI щай гьечIеб? Гьединал суалал кьолел рукIана дица диего. Географ вугелъул, тIолабго дунялалъего гIаммал масъалаби кинал ругелали лъала ва бичIчула дида. Халкъазда гьоркьосеб мацI гьечIолъиги гьелго масъалабазул цояблъун рикIкIуна дица. Киназдаго лъалел гIараб тарихалги гьечIого, щибаб миллаталъул жинди-жиндир рукIаралани гьел, гIелму цебетIеялъе кIудияб квалквал ккелаан гьелъул. Гьединабго гIаммаб мацI щай гьечIеб? Жакъа Мак\\ав росдал гьоркьохъеб школалда магIарул мацI кьезе бихьизабун буго байбихьул классазда(1-4). Авар литературияб мацIалдаса гIезегIан батIияб буго нижер диалект. Гьелдаго цадахъ малъула азербайжан мацI. СССРалъул заманалда кириллица букIараб батани, гьанже латиницаялде рачIун руго. Цо заманалда гIараб алифалда малъулаан. Алфавит тIаса бищиялъул рахъалъги «чурпа» буго гьаниб. Лъазаризе кколел мацIал гIемер ругилан, гIурус мацI школаздаса бачахъулеб буго. Ингилис мацIги киназго школазда «лъазабулеб буго», амма гьебги гIемерисезулъе эхебе унеб гьечIо. 11 соналъ школалда лъазабуна дицаги гьеб. Ингилисалда кьолел радио-телепередачабазухъ гIенеккула, цо-цо жо буссинабула, амма камилго мацI бичIчуларо. Ингилис мацI кьолел учительзабазцин гьарула гIемер гъалатIал. Гьединлъидал хIажат буго инсанияталда бигьаго бичIчIулеб цо гIаммаб мацI букIине. Дица абулеб гьечIо цогидал хутIарал мацIал рехун тезе ва тIагIине кколилан. Амма киназего гIаммаб цо мацI букIине ккола. Эсперанто буго ЮНЕСКОялъул официалиял мацIазул цояб. ООНалъги бищизе кколаан гьеб гьединабго официалияб мацIлъун. Вузазда цо лъагIелалъгIаги анкьие цо-цо сагIат эсперантоялъул щай малъизе бегьулареб? Цоги къватIисел пачалихъазул мацIазда цадахъ Венгриялъул вузазда тIадаблъун гьабун буго эсперантоги кьезе. Гьеб мацIалда Венгриялда рахъарал журналалги тIахьалги цIалана дица. Цоги пачалихъазда щай гьедин гьабулареб? Китайги нахъа ккун чIолеб гьечIо. Сордойил дун гIенеккула лъаб-лъаб сагIаталъ эсперанто мацIалда Китаялдасан кьолел передачабазухъ. Гьединго гьеб халкъазда гьоркьосеб мацIалда СМИял хIалтIизарула Ватиканалдасан, Варшаваялдасан, Вильнюсалдасан. Амма ингилисаз хIаракат бахъулеб буго эсперанто гъанкъизе, жидерго мацIалда дунялго гаргадизе бокьун. Гьединго гьабулеб буго парангаз, гIурусаз ва цогидалги чахIиял халкъаз. Къец бан, жиде-жидер мацIал тIиритIизарулел руго гьел. Гьанже ООНалъул анлъго официалияб мацI буго (дагьаб цебеги ункъо гурони букIинчIо). ГIемеразе къваригун буго жидерго мацI ООНалъул каламлъун лъугьине. Киналго мацIалищха ООНалъ гъорлъе рачинел? Дир хIисабалда, ООНалъул букIине ккола халкъазда гьоркьосеб цохIо мацI. Цогидал мацIал хIажатаз жидецаго лъазаризе бегьула. ГIаммаб мацIлъун ингилис букIине кколин абулездаги дун тIадрекъоларо: я хъвазе, я цIализе, я кIалъазе бажаруларо гьеб лугъаталда, гъобго чурпа лъугьуна гьелъул. ГIаммаб мацIлъун букIине ккола эсперанто яги гьединабго цоги цIияб мацI».",
        "МухIамад Давудовас рехсараб суалалда тIад ургъулел руго дунялалъул гIемерал гIадамал. Халкъазда гьоркьосеб мацIалъул проектазул къадар азаридасаги тIаде уна. Гьезда гьоркьоб буго Давудовас ургъараб тарихазул мацIги.",
        "ГIизудинил ХIамзат,",
        "Мак1ав – МахIачхъала,",
        "Авторасул суратал,",
        "Миллатцоял",
        "Дагъистаналъул мугьажирзабазул ирсилав ГIали Анлар ЧIиркъатIе щвана",
        "ЧIикIаб, Гьамущи, Къорода, ГIанди росабалъа магIарулал – Турциялъул Токаталда",
        "Бакълъулазул ракьалде вачIана Турциялде гочарал Дагъистаналъул мугьажиразул тухумалъул чи ГIали Анлар. Гьев щвана ГIалибег Тахо-годил цIаралда бугеб Дагъистан Республикаялъул миллияб музеялъул ЧIиркъатIа бугеб филиалалде, цогидал идарабазде, гьединго бакълъулазул ракьалъул тарихиял ва тIабигIиял бакIазде.",
        "Дагъистаналъул миллияб музеялъул Бакълъулазул филиалалъул нухмалъулев Ибрагьим Ибрагьимовас бицана некIсиял алатазул, гьоркьохъел гIасрабазул, Кавказалъул рагъул тарихалъул. Филиалалда цIунун руго АхIулгохIдаса ракIарарал кьвагьулел жал, топал, тункIал ва гь.ц. Баянаб букIахъе, 1839 соналъул роол лъабго моцIалъ цIунана АхIулгохI магIарулаз.",
        "Гьединго ЧIиркъатIа бахъулаан чIабатI. Ибрагьим Ибрагьимовас гьоболасда рихьизаруна чIабатI ва цогидал цебесеб заманаялъул тIагIелал.",
        "ГIали Анларица жиндирго тухумалъул хIакъалъулъ ракIалдещвеял гьаруна, бицана мугьажирлъиялъул тарихалъул, ГIусманиязул империялде Дагъистаналдаса жиндирго церегосел умумул рахъиналъул.",
        "«Гьанжесеб Турциялда гIумру тIамулеб буго Шималияб Кавказалъул гIемерал миллатазул вакилзабаз, церего гьенире арал кавказиязул наслабаз. Дун вуго Турциялъул Токат провинциялъул Турхан шагьаралде административияб къагIидаялъ гъорлъе кколеб Акбуда росулъ. Дир умумул ГIусманилаб империялде гочана нусгоялдаса цIикIкIун соналъ цере. Акбуда росуялъе кьучI лъун буго Дагъистаналъул батIи-батIиял росабалъа авараз. Гьениб яшав гьабулеб буго ЧIикIаб, Гьамущи, Къорода, ГIанди ва цогидалги росабалъа гIадамаз. Дир цересел умумул ккола ЧIикIаса. Турциялда ругел дагъистанияз кIвар кьолеб буго жидерго мацI, маданият, гIадатал цIуниялде», – ян абуна ГIали Анларица.",
        "Дагъистаналъул миллияб музеялъул Бакълъулазул филиалалде ГIали Анларида цадахъ щвана ЧIиркъатIа бугеб лъималазулгун гIолилазул спортивияб школалъул нухмалъулев ГIабдулмажид Шихшалаев, районалъул администрациялъул туризмалъул рахъалъ специалист, фотомухбир Гебек Гебеков ва цогидалги.",
        "Дагъистаналде щвеялдаса, миллатцоялгун дандчIваялдаса, жиндирго тарихияб ВатIаналде вачIиналдаса разиго тIадвуссана ГIали Анлар. КъватIисеб улкаялда гIемер сонал раниги, гьес цIунун бугоан нилъер тIадегIанаб миллияб мацI.",
        "НакIкIал тIутIун ралел тIогьазул хучдул",
        "Гвай бан, МагIарулъи цIигьабулел сахаватчагIазул хIакъалъулъ",
        "КъваригIаралъуб рухIцин майилан кьолел магIарулаз хIажаталъуб садакъаги гьабула, къварилъи ккарасе кумекги гьабула, къо ккаралъул ратизеги ратула. «Нилъ бараб ахIулъги ахIараб болъги бахIарчилъиялда хIалтIизе ккола», – абун хъвана ЦIадаса ХIамзатица.",
        "Пачалихъалда божун чIечIого…",
        "Бокьун буго лъикIаб гьариялъе, Аллагьасе гIоло ва халкъалъе пайдаялъе сурсатал хIалтIизарун, ахирал соназда бакълъулаз ралел ругел цо-цо бакIал рехсезе. Гьай-гьай, щибаб росулъ ва щибаб мухъалда, шагьаралда руго сахаватал гIадамалги гьезул ишазул лъалкIалги. ХIукуматалъул кумекалъухъ ралагьун чIечIого, гIадамаз жидецаго жидеего гIамал гьаби буго беццизе ккараб, гражданияб пикру гъварилъараб хIужа.",
        "Садакъаде кьолеб сурсаталъухъ гьабсагIаталда Бакълъул мухъалъул ЛъаратIа ва Килалъ росабалъ ралел руго чIахIиял, лъабтIалаял мажгитал. Гьединго гIадамаз бакIарараб гIарцухъ цIигьабуна Гъоркь Инхо – Гьарадирихъ шагьранух. Балеб буго ЛъаратIа рикьуда мажгит. КъачIалел руго къулгIаби, гьарулел руго хIавузал, лъолел руго кьоял. Пачалихъалда божун чIечIого, гвай бан, умумузул лъикIаб гIадаталда, бахIарчиял ва гIакъилал цересел наслабазул нух ккун, жамагIатаз жидерго тIалаб гьабулеб буго.",
        "Чорхолги биги тIун, цIунарал мугIрул…",
        "Институтал лъугIичIониги, цIвабзазул мацI лъалин гьезул щивасдаян хъвана аваразул шагIирас херал магIарулазул хIакъалъулъ. – Херал магIарулал, нужер цо рагIи цо гIалимчиясул тIехь буго дие, – абунги хъван буго гьебго асаралда жаниб. ТIабигIаталъул гIелму лъалел, кьварараб магIарул ракьалъ куцарал, лъадарарал, хIинкъи-къай лъаларел умумузул ирсилал ккола нилъ. Дагьалниги дозда релълъине хIаракат бахъизе тIадаб буго нилъеца. Гьодица ракьги баччун, хурзал гьаруна нилъер умумуз. Чорхол биги тун, гьал мугIрулги цIунана. Гьедин къо бихьун цIунараб ракь нилъеца жакъа гIадада кьолеб буго, рехун тун, чIунтун, панаго толеб буго.",
        "Мажгитал цIигьарулел руго…",
        "Амма МагIаруллъи цIигьабизе гъуждул гурарал гIадамалги гIемер руго, Аллагьасе рецц. Гьелги рукIинчIелани, тIубанго чIобоголъизеги рес букIана нилъер гIумру ва лъазе кIоларедухъ хисизе бегьулаан миллияб хасият. Пачалихъалъ щущазаруна кIудияб захIматиялда ва бергьараб гьунаралда гьарурал мажгитал, риххизаричIого хутIаралги руссинарун рукIана тIощел балел рукъазде ва бокьазде. Гьедин инжит гьарурал рухIиял минаби цIигьаруна сахаватал гIадамазул кумекалдалъун, цо гъурущ пачалихъалъулги харж гьабичIого. Аллагьас гьел киналго садакъа гьабуралщиназул мунагьал чураги ва, азарцIун цIикIкIинабун, гьез кьураб рикъзиялъул баракат гьезие щваги.",
        "Районазул, мухъазул тахшагьаразда гIемерал гIадамал ракIарула, гьенир мажгитазухъ рузман базе бакI къварилъула. Бакълъулазул мухъалъул тахшагьар МелъелтIа росулъ хIалтIулеб буго чанго мажгит. Дагьаб цебе цIигьабун, гIатIид гьабун, къачIана рузман балеб кIудияб мажгитги. Амма чанги низам цIунулел хIалтIухъабиги цоги хъулухъчагIиги рузман базе хьвадула райцентралда аскIоб бугеб ЛъаратIа росулъеги. Гьениб бугеб мажгиталъул гIатIилъи гIолеб букIинчIо. ЖамагIаталъул хIукму ккана цIияб, лъабтIалаяб Аллагьасул рукъ эхетизе ва гьеб баракатаб хIалтIи тIад бан унеб буго, мажгит тIохикье буссана.",
        "Гьединго некIсияб мажгит гIатIид гьабулеб буго Килалъ росулъ. Гьенибги лъабго тIала бугеб, кIудияб мина эхетана мажгиталъе. Лъабго миллионалдасаги цIикIкIун гъурущ харж гьабун буго гьел хIалтIабазда.",
        "Нухалги мехалги",
        "2018 соналъул августалъул ахираб кIиго анкьалъ гьарадирил росабазул гIадамал рахъун рукIана Гъоркь Инхо – Гьарадирихъ нух къачIазе. Гьеб мурадалда жамагIатчагIаз садакъаде кьурал сурсаталги харж гьаруна. Грейдер ва экскаватор нухда хIалтIизеги кьун, кIудияб кумек гьабун буго ОАО «Гумбетовское ДЭП № 10» ОАОялъул нухмалъулев Малачи Сурхаевасги.",
        "Гьедин гвай бан, жамагIаталго рахъун, гьарула магIарулаз жамгIиял хIалтIаби. Бузнаса нухги гьединаб куцалда цIигьабулеб буго. Аллагьас тавпикъ кьеги нилъее нилъго щалали бичIчIизе ва цIи-цIиял гIелал сах-саламатал ирсилалъун гIезаризе. Амин.",
        "ЦIияб тарих. Цо-цоял урхъараб чIвадарухъабазул заманалъул цIех-рехал",
        "Халкъалъул ихтиярал чIинтIарал куц",
        "«Бидулав Рузвельтил» рищиязул цирк",
        "ХIалихьатав гIел ккани, гIадлу бажаруларин…",
        "2010 соналъул анцIабилеб октябралда Россиялъул 77 икълималда депутатазул ва бакIалъулал нухмалъулезул рищиял тIоритIана. Улкаялъул бетIераб рищиязул комиссиялъул нухмалъулев Владимир Чуровасул рагIабазда рекъон, гьеб къоялъ тIадчагIазда цIар чIвазе 30 миллион россиялъуласул ихтияр букIун буго. Дербенталда шагьаралъул мэрасул рищиял унел ругеб куцалда хадуб халкквезеги ана Дагъистаналде вачIарав Чуров. Цо кIудиял гъалатIал ва такъсирал гьечIого анин республикаялда рищиялилан абуна гьес. Амма гьеб Цогоял рищиязул къо лъугIилалдего бакIаздаса рачIунел харбал кьалул байданалдаса гIадинал рукIана. Лаваша районалъул Хважалмахьи росдал бегавул Абулмуслим НурмухIамадов чIвана, 10 октябралда сагIат кIиго тIубараб мехалда багъарараб, анцI-анцI чи гIахьаллъараб кьаба-тункиялъул хIасилалда. Кьвагьараб жо щун, чангояв лъукъунги вугин лъазабуна низам цIунулел идарабаз. ЩуазаргогIан бюллетень тIагIун батун буго гьениб радалалде. Гьелдаса хадуб ккун буго рагъги.",
        "Цадахъ рехулел бюллетенал, автобусаз хIалгьабун раччи, процентал понцIезари…",
        "Дагъистан Республикаялъул тахшагьаралъул мэрги вищана араб гьатIан къоялъ. 1998 соналдаса гьеб хъулухъалда вугев СагIид Амировасда данде кандидатураби лъун рукIана гьебго администрациялда хIалтIулел Мадер Канберовас ва ГIали ГIабдулбековас. Телевидениялдасан Амиров веццана гьез рищиязда цебесеб кампаниялда. МагIарул басмаялъул хIалтIухъан щвараб ришиязул чанго участкаялда законал хвезариялъул гIезегIан хIужаби тIатана. Унго-унгояб къеркьей гьечIин, гьаб цирк бугин абуна чияда рачIел цIех-рехчагIаз.",
        "Дагъистаналъул президент МухIамадсалам МухIамадовас гьаракь кьураб 46-абилеб рищиязул участкаялда цо гIадан къалиялъубе чанго бюллетень рехизе лъугьиндал, комиссиялъул членазул цояс гьелда рази гьечIолъи загьир гьабуна. Гьеб участкаялъул рищиязул комиссиялъул нухмалъулев АхIмад МухIамадовас абуна, гьей унтарай гIадан йигила, рокъоре рачIун гьаркьал кьезеги гьелъиеги гьелъул яцазеги бокьичIилан. Амма закон хвезабураб хIужа гьеб букIиналъе мукIурлъана МухIамадов. Гьеб гъалатI кканин, жидеца кагътиде босилин абуна гьес. Гьеб лъугь-бахъиналда гьоркьове авар казияталъул хIалтIухъан лъугьиндал, дур хIаракат гIададисеб бугин, рищиязда щив бергьуневали цевего лъалин кIалгьикъана гарбал риццатал гIолохъабаз. Гьениве гьаракь кьезе вачIарав Апудзи Расулов абулев чияс прогноз гьабуна рищиязде гражданазул 110 процент бачIине бугилан ва СагIид Амировасе 99 процент гьаркьазул щолилан. Дагъистаналъул Халкъияб Собраниялъул депутат, СагIид Амировасул чIужуялъул яц Перзият БахIандовалда цадахъ вачIун вугоан рищиязде Апудзи Расулов. Амма хадусеб кьоялъ шагьаралъул рищиязул комиссиялъ тIиритIизарурал баяназда рекъон, Амировасе «щун буго» 92 процент ва рищиязде рачIун руго гьаркьал кьезе изну бугел гражданазул 70 процент кколел гIадамал.",
        "86-абилеб рищиязул участкаялъул нухмалъулей Хадижат Казимовалъ бицана шагьаралъул администрациялъ чIезарурал автобусазда раччулила гьаркьал кьезе гIадамалилан. Цогидасе гIоло гьаракь кьезе законалъ гьукъун бугиланги абуна гьелъ. Журналистазул ихтияр гьечIила участкаялда рищиязда хадуб хъаравуллъи кквезеянги абун, магIарул басмаялъул вакиласда мугъ берцин гьабеян абуна гьелъ. Гьебги ккола улкаялъул закон хвезабиялъул цоги хIужа.",
        "Цо росдал бегавуллъиялде – 41 кандидатура",
        "МагIарулазул районазда тIоритIарал рищиязул бищун хIалуцараллъун рукIанин абизе бегьула ЛъаратIа районалда. Нилъер миллаталъул районазда гьоркьоб бищун кIудияб буго Болъихъ. Гьенив вищана цIияв нухмулъулев – МухIамад ПатхIулаев. Гьединго росабазул бутIруздаги депутатаздаги цIар чIвана 10 октябралда балъхъадерицаги.",
        "БакIалъулаб рищиязул комиссиялъул нухмалъулев АхIмад ХIажиевас гьадин бицана: «Гьаркьал кьезе изну бугел чагIазул 70-ялдасаги цIикIкIун проценталъ гIахьаллъи гьабуна рищиязда. Цо-цо участкабазда, дагIба ккарал бакIазда, гьаркьал рикIкIун лъугIуларого рукIана. Болъихъ, Чанхъо росабалъ лъугьана хIалуцараб хIал. Депутаталги росабазул бутIрулги рищулелъул, рижана гьединал дандеккунгутIаби. Болъихъ бюллетенал рехулеб къали гъуриялъул хIужаги ккана. ГIадлу гьабизегIан, гьеб участка къана. Милициялъ хIалтIи гьабулеб буго гьениб. Болъихъ росдал бетIерлъиялде кондидатура лъун буго 41 чияс. Можаритарнияб къагIидаялда тIоритIула гьенир рищиял – цин 41-ясул 14 чияда цIар чIвала. Хадуб гьезда гьоркьовги бергьварав бегавуллъунги тола. Росабазул бутIруллъун гIемерисел цIиял чагIи ккана районалда. Партиязул цIараздасан цере рахъарал чагIи гIемер рукIинчIо ва бергьинчIо – анлъгояв «Цогояб Россиялдасанги», цояв – «ЛДПРалдасанги». Гьел «единороссал» бакIалъулал депутаталлъун рахъана. ГIемерисел кандидатал партиязда рухьинчIел рукIана. Районалъул бетIерлъиялде ккезе къеркьолел рукIана Шодродаса МухIамад ПатхIулаевги, Гъагъалъа Юсуп ХIажиевги, ГIандиса Жавпар ГIалиевги».",
        "Болъихъ районалъул Депутатазул Собраниялъул цIирищарал депутатаз тIоцебесеб сессиялда районалъул бетIерлъун вихьизавуна ПатхIулаев.",
        "2010 сон",
        "Кьураби кIалъала магIарул мацIалъ…",
        "«ЦIумазул азбука – аваразул мацI» абураб фестиваль тIобитIана МахIачхъалаялда",
        "2018 соналъул 27 ноябралда ЦIадаса ХIамзатил цIаралда бугеб Авартеатралда тIобитIана рахьдал мацI ва миллияб адабиятгун маданият цIуниялде буссараб «ЦIумазул азбука – аваразул мацI» абураб фестиваль. Гьеб фестиваль тIобитIиялъул гIуцIарухъабилъун рукIана «Гьудуллъи» ва «Лачен» журналазул редакциял, Дагъистаналъул Хъвадарухъабазул гIуцIи, Авар басмабазул цолъи ва МагIарул мацIалъул мугIалимзабазул ассоциация.",
        "Фестиваль байбихьана Дагъистаналъул маданияталъул мустахIикъав хIалтIухъан, шагIир АсхIабгIали ХIасановас хIадур гьабураб циркалъул «Палугьан» студия цебе бахъиналдасан.",
        "Дандеруссин рагьиялъул кIалъай гьабуна ва тадбир бачана Дагъистаналъул Хъвадарухъабазул союзалъул нухмалъулев, халкъияв шагIир, дагьаб цебе «Россиялъул бищун лъикIав поэт» абураб цIар щварав МухIамад АхIмадовас. Гьес бицана гьабсагIат авар адабияталъул бугеб хIалалъул, рехсана интеллигенциялда церечIарал масъалаби, ракIалде щвезаруна школазда авар мацI малъулаго дандчIвалел захIмалъаби.",
        "«ЦеретIурал, лъай бугел гIелал г\\езариялъе, рухIияб рахъалъ бечедаб, лъикIаб гIамал-хасияталъул, ВатIан бокьиялъул хIалтIи халкъалда гьоркьоб гIуцIиялъул даража борхиялъе, художественниял асарал машгьур гьариялъе кIудияб кIвар буго «Гьудуллъи» ва «Лачен» журналазул. Гьезие 1952 соналъ кьучI лъуна кIудияв шагIир Расул ХIамзатовас. Гьел басмаби хIажат руго школазе, библиотекабазе, маданиял идарабазе ва Дагъистаналъул цогидалги гIуцIабазе, тIолабго халкъалъе. Гьезда рахъула, гIицIго художественниял асарал гурелги, республикаялъул гIумруялъул батIи-батIиял рахъазда бугеб хIал загьир гьабулел аналитикиял макъалабиги. Дица хитIаб гьабулеб буго магIарул халкъалде, литературиял журналазулгун гьудуллъи кквеян, гьезие подписка гьабеян, МугIрузул улкаялъул маданияб гIумруялда гъорлъ рукIаян, авар мацI ва миллияб адабиятгун маданият цIунизе ва церетIезабизе квербакъеян», – илан абуна МухIамад АхIмадовас.",
        "Фестивалалда гьединго кIалъазе рахъана литературиябгун художественнияб ва жамгIиябгун политикияб «Гьудуллъи» журналалъул редактор, Дагъистаналъул Хъвадарухъабазул гIуцIиялъул авар адабияталъул секциялъул нухмалъулев МухIамад ПатахIов, лъималазул «Лачен» журналалъул редактор, Дагъистаналъул культураялъул мутахIикъай хIалтIухъан ГIайшат Малачиева, Гъизилюрт районалъул бетIер МухIамад Шабанов, литературиял журналазул жавабияй секретарь, шагIир ТубхIат Зургьалова, Авар басмабазул цолъиялъул нухмалъулев МухIамадрасул ГIумаров, шагIир, мугIалим Шамил МухIидинов, «Гумбет» басмаялъул ва «Аварпресса.ру» порталалъул бетIерав редактор, Россиялъул Хъвадарухъабазул союзалъул член ХIамзат ГIизудинов, филологиял гIелмабазул доктор, профессор МухIамад МухIамадов, Дагъистаналъул халкъияв шагIир КъурбанмухIамад МухIамадов ва цогидалги.",
        "Художественниял церерахъиназдалъун тадбир берцин гьабуна Дагъистаналъул халкъияв артист МухIамадтIамир Синдикъовас, машгьурал кочIохъаби Майсарат ГIабдулаевалъ, ХIажилав ХIажилаевас, Авартеатралъул артистаз ва цогидазги.",
        "МухIамад АхIмадовас баркалаялъулал кагътал кьуна миллияб маданияталъул ва литературиял басмабазул рахъккурал нухмалъулезе.",
        "Дандерижиялъниги кантIизе гьарилародай?",
        "ГIабдурахIман Данияловас бицунеб буго, рагъул заманалда Багировас жиндаго Дагъистан Азербижаналде гъорлъе бачине разилъеян абураблъиялъул. Данияловас инкар гьабидал, гьев барщун лъугьиналъул…",
        "Багиров вукIана Бериял гьудул, гьесде мугъги чIван, тIекълъаби гьарулев чи. Жидер рукъалъулго гьудул гьес, живгун барщидал, живго жинцаго чIваялде ккезавун вуго. Гьелъие гIиллаги букIун буго, имам Шамилие рецц-бакъ гьабураб тIехьалъухъ щвараб Госпремия гьесухъа нахъе бахъизе бокьи. Гьебни жидерго ишилан телаан, Багировас, Бериял кумекалдалъун, Сталиние гьерсалги рицун, Турциялъ Шамил кIодо гьави – нилъеде рагъ байбихьидал, Дагъистаналъул халкъаз турказул рахъ кквезехъин рагIулин, гьелъие гIоло гьабулеб жоянги абун, Даниялов тIамула Шамилил гIунгутIаби рихьизаризе. Гьелъиеги Данияловас инкар гьабурабани, гьевги чIвазавулаан Багировас, Дагъистанги жиндихъего кьезабулаан гьес. Гьелъул хIакъалъулъ гIемераб бицине жо буго, амма Азербижаналъул кIудиясда ракIалда букIахъин ккечIолъиялъ Дагъистаналъе талихI ккун буго.",
        "ТалихI къарал чагIилъун рихьула дида, Россиялъ губерниязде бикьараб карта бахъулеб мехалъ, авар халкъалдаса ратIаги гьарун, ЧIаралъул магIарулал Азербижаналде кьун рукIин, революциялдаса хадубги гьел гIорхъабазда рекъон карта лъутIун букIин.",
        "Гуребани, жакъаги дагIба-къец къатIизе толарого букIинаанищ?! Революциялъул ихтияр букIинчIищ халкъал цолъизаризе. «Цолъе» - ян ахIаниги, цого пролетариял гурони, цолъизе бокьун букIинчIо лъиениги. БукIарабани, лезгиялги ратIа тIезарилароан хIурияталъ. Гьанжени гьел тIубанго азербижаназде сверун ратила, дир гьудул Арбен Гъардашил кечIги, рицIил гъветIги гIадин, гIодилеб хутIун батила.",
        "Гьел ЦIоралда ругел магIарулазул суал борхун буго магIарул газеталъ ва чанго макъала бахъун бачIун буго, ГIизудинов ХIамзатица хъвараб. Дица къокъго абила, гьадигIан къваридго рихьизе бокьилароан дие нилъерго миллаталъул чагIи. Жакъа гьезие бугеб зулму-хIал сунда релълъунеб бугеб, чанабилеб век кколеб гьаб?",
        "Унго, батуларебищ цо нух, миллатгIаги хисичIого гьел гIадамаллъун толеб.",
        "Щай нилъер Дагъистан Республикаялда бегьулеб азербижаназул тиятирги рагьун букIине, радиоялдасан гьезул мацIалда передачабиги кьезе, гьеб миллаталъул чагIи, кIодо гьарун гурони, нилъераз хIакъир гьаричIогоги тезе?!",
        "Щай магIарулазе цIалиги-хъвайги авар мацIалда малъулеб школал кьезе бегьуларел? Щай тIаде бачIараб миллаталъ гъоркь ратарал гIадамал хIаллица жидер мацI бицине тIамизе кколел? Щай азербижаназул вакил Дагъистаналъул Халкъияб Собраниялде вищизе бегьулев, щай авар халкъалъул вакил кивниги гIахьаллъизе бегьуларев?! ЦIализе росизе бокьаниги, миллат хисейила цин, хъулухъалъ рорхизе кканиги, миллат хисейила цин! Сунда релълъун гьаб жо бихьулеб? Щайял гIемерлъун руго, жавабал дагьлъун руго…",
        "Бицинин цоязул хIакъикъатги. Хунзахъа рахъун эменги васги уна Азербижаналде хIалтIизе. ХIалтIулев живгоги чIун, жидехъего щвараб гIарцухъ цIализе витIула инсуца вас. КечI-бакъан хирияв, рокъосанго босараб магIарул тIамур гIодоб лъунго толарев вас вуссуна, кIудияв композиторлъунги вахъун. Революциялъ гьев ХIажибегов ГIузаир рорхатал хъулухъазде тIамула. Искусствоялъул бетIерлъудецин ккола. гьес хъвараб буго нилъеда бихьараб «Арши-мал-алан» абулеб киноялъул музыкациниги. Хъулухъалъ, нахъ вуссун Хунзахъе инчIого хутIула гьев. Гьесие лъураб памятникалда гъоркь хъван буго: «Великий сын Азербайджанского народа»,- абун. БукIине ккелароанищ: «Аварского народа», - абун. Щай гьаз киналго падарлъизе гьарулел ругел?! Падарал жалго рачIарал ккола. «Азер» абураб рагIулцин «рачIарал» абураб магIна буго. История буго история, «Бергьарав тIад, тIамурав гъоркь» абун буго нилъер кициги. Власть босизе ихтияр батаниги, миллат хисизаби битIараб букIинищ? Падараз бергьенлъи босунилан, магIарулал магIарулаллъун тезе кколарищ?",
        "Жакъасев Азербижаналъул президент Ильхам ГIалиевасда гьикъизе бокьилаан, Москваялде хIукуматалъул бетIерасул замлъун вачунилан, гьесул инсуца «гIурусав» абун хъвазе ккарабищилан?",
        "РекъечIеб жо – рекъечIеб жолъун хутIула. «Хроническая болезнь» гIадин цебегоялдаса бихьула гьезул гьеб унти. Цо-кIиго чиясулни букIинин цого унти, тIубараб халкъалъулго букIине бегьилищ? БетIералде ккарасгIаги пикру гьабизе ккеларищ киназего гIоло? Заман щун гьечIищ, аваразе «Автономияб край» абун цIар кьунгIаги жидерго халкъ гьеб унтудаса сах гьаризе, гьел падарал кантIизаризе?",
        "Азербижаналъул хIакимлъиялда тIадаб гьечIищ, нилъераз «ассаламу гIалайкум» абидал, «вагIалайкум салам» абизе???",
        "Падарал фашисталги гуро, гитлералги гьезул гьечIо! Гьаб гьитIинаб гIузру, гIемерго тIибитIилалде, тIагIинабизе рекъон бугоан…",
        "2011 сон",
        "ЦIех-рех",
        "Намусалъул канлъи дагьлъулеб буго",
        "Рихьуниб ГЭСалъул асираз тIадчагIазухъе хитIаб хъвана",
        "Рихьуни ГЭС базе байбихьаралдаса 35 сон тIубала исана. ХIалтIизе биччазе хIисабалде босун букIараб ункъо агрегаталъул кIигояб гурони жеги лъугIун гьечIо. Гьеб ГЭСалъул ралъдакье ракьал арал Унсоколо районалъул гIадамазул кIудияб разигьечIолъи ва гIарзал руго, пачалихъалъ рецIалил гIарац кьолеб гьечIилан. Маялъул байбихьуда гьеб масъала борхараб иргадулаб хитIаб битIана магIарулаз Дагъистаналъул президентасул цIаралда. Жеги гьелъие жаваб щун гьечIо.",
        "Пачалихъияб экспертизаги гьабун, маялъул ахиралде хIажатабщинаб документ хIадуричIони, Россиялъул 2013 соналъул бюджеталдаги ГЭСалъ зарал гьабурал гIадамазе гIарац бихьизабичIого хутIулилан хъван буго хитIабалда.",
        "ЦIул, тIинцIи, «Robbins», кьуру",
        "Рихьуни ГЭСалъул (ИГЭС) хIисабалде босараб къуват букIине кколаан 800 МВт. ГьабсагIат гьелъ кьолеб буго 400 МВт. Гьеб ГЭС ккола «Русгидроялъул» филиал. Гьезул официалиял сайтазда хъвалеб буго, Рихьуни ГЭС балезда церечIарал масъалаби кколила: «1.1. Северияб Кавказалъул энергиялъулаб гIуцIи щулалъизаби. 1.2. Северияб Кавказалда гIураб къадаралда энергия букIинаби. 1.3. Хайир щвей. 1.4. ГЭС бан лъугIизаби, лъабабилеб ва ункъабилеб агрегатал хIалтIизе риччай, 800 МВтеялде къуват бахинаби».",
        "ТIабигIияб цIатари дагьаб букIиналъ ва ТЭСал басралъиялъ Северияб Кавказалда энергия гIунгутIиялъул суалал раккулел ругилан хъвалеб буго махщалилаз. Лъабабилеб ва ункъабилеб агрегатазе туннелал рухъизе СШАялъул «Robbins» машинаги хIадурго бугила. Масала, кIиабилеб агрегаталъубе АваргIорул лъим чвахизабизе бахъараб туннелалъул диаметр ккола 7, 5 метр, халалъи – 5020 метр, 950 метралъул гъварилъуда кьурулъан гIанлъун буго гьеб. ХутIараб кIиго агрегат ункъо соналда жаниб хIалтIизе биччазе кIолилан баян кьун буго Рихьуниб ГЭС балез. ТIоцебесеб ва кIиабилеб агрегатаз энергия кьезе 35 сон хIажалъана, ункъо соналда жаниб хутIараб хIалтIи лъугIиладай? Биччазе бугищ пачалихъалъ гьелъие гIарац? Бихьизабураб куцалда харж гьабизе бугищ гьеб? ГьанжелъизегIан Рихьуниб ГЭСалъе ва гьелъ къварилъи гьабурал магIарулазе биччараб гIарцуда сверухъ бугеб ахIи-хIурги лъалаго, ритIухъаб бикьа-къотIи букIиналда щаклъизе бачIуна. Аслияб жо – пачалихъалда кIочон тун руго ГЭСалъул минабаз ва ралъадалъ гочинарурал гIадамазда цебе жидер бугеб налъи ва жавабчилъи.",
        "Ихтиярал цIуни – пачалихъалъул борч",
        "Газета цIалулезда лъала ГЭСазул масъалаби нижеца гьоркьоса къотIичIого рорхулел рукIин. Рихьуни лъел станциялъ минабиги ракьалги рахъарал магIарулал гъоркьиса хасалихъе Авартеатралда цере митингалде рахъун рукIана. Гьенир гьарурал кIалъаязул ва рихьундерил ралъдаца рукъзабахъа къватIире гъурал гIадамазул гIузрабазул «Хьиндалазе пачалихъалъул налъи – 8, 5 миллиард гъурущ» абураб макъалаялда хъванги букIана (2011 сон, 28 октябрь). ЧанцIул рахъарал гьединал митингазде Унсоколо районалъул гIадамал! Пачалихъги тIадчагIиги гIинкъаллъун ва беццаллъун хIалел руго.",
        "ИГЭСалъ квачI барал магIарулаз исана маялда Дагъистаналъул президентасухъе хъвараб хитIабалда руго гьадинал мухъал: «Рихьуни ГЭС баялъул тарихалда гъорлъе лъугьине, росаби риххизарурал, гIадамазул магIишат щущазабурал, законал хвезарурал, халкъалъул къварилъабазда тIад жидерго талихI гIуцIарал чагIазул цIарал рехсеялъ хIасил кьеларо. Гьеб гIакъуба бихьараб халкъалъ кьела гьезие къимат, гьез гьабурабщинаб Аллагьасда лъала. «Россиялъул Конституциялъул кIиабилеб ва Дагъистаналъул Конституциялъул лъабабилеб статьябазда абулеб буго: «Инсан, гьесул ихтиярал ва эркенлъи бищун тIадегIанаб хазина буго. Инсанасул ва гражданинасул ихтиярал ва эркенлъи рикIкIин, гьел хвезарунгутIи, цIуни пачалихъалъул борч ккола». Рихьуни ГЭС балелъул ва гьелъул ралъадалъукье гIадамазул ракьал кколелъул, Дагъистаналъул ХIукуматалда «кIочон руго» гьел статьяби».",
        "Рихьуни, Унсоколо, Зирани, ГьаракIуни, Майданское, Къудукь",
        "ГIезегIан соназ Унсоколо райсобраниялъул депутатлъун вукIарав жамгIияв хIаракатчи АхIмад ХIамзатов рехсараб хитIабгун ДРялъул «хъахIаб рукъалъул» кIалтIе щведал, гьединаб кIвар бугеб суал букIаниги, президентас тIаде къабул гьавун гьечIо. «ДРялъул Конституциялъул гарантасухъе» битIараб хитIабалъеги, анкьал аниги, жеги жаваб щвечIо. Гьелъ рахIат хвезабун буго ИГЭСалъул ралъдал ччугIбуз ватIан кодоса бахъарал магIарулазул – Унсоколо районалъул Рихьуни, Унсоколо, Зирани, ГьаракIуни, Майданское ва Хьаргаби районалъул Къудукь росабазул гIадамазул. Гьел жамагIатазул вакилзабаз хитIабалда гъоркь гъулбасалги гьарун руго.",
        "Рихьуниб ГЭСалъ зиян гьабурал гIадамазе компенсация кьеялъул суал дандбазе районалде ДРялъул президентасул вакил витIизе кколилан хъвалеб буго хитIабалда. ГЭСалъул ралъад тIаде кIанцIиялъ гочине ккараб 630 хъизаналъе рецIалил гIарац кьезе кколилан хIукмаби гьарун руго судалъ. Амма гьел хIукмабиги гIумруялде рахъинарулел гьечIо.",
        "ХIалаллъи тIалаб гьабулеб гьечIо",
        "ЛъагIел сверулеб буго Унсоколо районалъул нухмалъулев Унсоколоса МухIумахIажи ТIагьиров чIваралдаса. Гьесда цеве вукIарав Генуса Казимбег АхIмадовги гьединабго къагIидаялда къадаралде щвана. ГьабсагIат районалъул бетIерлъун щив вукIиневан абураб суалалада тIасан гIезегIан къеркьейги харбалги руго. Чанго моцIалъ районалъул нухмалъулесул ишал тIуразарулев вукIана Зираниса Жаватхан ГIабдулаев. ГьабсагIаталда гьеб иш бачунеб буго Балахьуниса Сахратуллагь АхIмадовас. Унсоколо районалда щиб гьабилебали лъаларого бугин республикаялъул «хъахIаб рукъ» кверде босараб тIелилан кколеб буго.",
        "Гуреб батани, щайха районалъе кIвар бугеб цониги хIукму къотIулареб? МахIачхъала шагьаралъе миллиардал риччазаризе кIвана гури ДРялъул нухмалъулезда. Биччанте МахIачил ватIаналдеги гьесул ракьцоязе кколеб къадаралданиги гIарац. Аби буго, кинаб пачалихъ биххичIого хутIаниги, ритIухълъи гьечIеб улка тIатIала кколилан. РитIухълъи цIакъго хIажат буго жакъа Ри хьуни ГЭСалъ росу-ракь тезабун къватIире хъамурал магIарулазеги. «ГЭСал цIикIкIанагIан гьанже магIарухъ Намусалъул канлъи дагьлъулеб буго», - ян хъван букIана ХIамзатил Расулица. МагIарухъалдасаги, МахIачхъалаялда ва Москваялда ругел тIадчагIазул ракIазулъа лъугIулеб буго гьеб намусалъул канлъи. ГЭСаздасан кваналел руго, гьел станциял рарал ракьазул бетIергьабазухъа хIалаллъи тIалаб гьабулеб гьечIо.",
        "2012 сон",
        "2019 соналъул 16 декабралда Х1акъикъат казияталъул редакциялде данделъун рук1ана Маг1арул Маданиябгун Адабияталъул Автономиялъул нухмалъулелги маг1арул интеллигенциялъул вакилзабиги, миллаталъул ургъел бугел цогидал жигарчаг1иги. Гьениб аслияб суал бук1ана Автономиялъул нухмалъулев Шаг1бан Х1апизовасул (Маркъо Шаг1банов) жив х1алт1удаса эркен гьавеян абураб г1арза гьоркьоб лъей ва ц1ияв нухмалъулев вищи. Маркъоца жиндирго х1алт1ул х1исабги кьуна ва г1елмияб х1алт1иялде к1вар кьезе бокьун бугин гьарана. Гьеб гьариги къабул гьабун данделъараз ц1ияв нухмалъулесда ц1ар ч1вана. Профессор Мух1амадов Мух1амад Ибрагьимович киналго т1ад рекъон гьеб х1алт1уде вищана.",
        "Гьал киналго соназ Авар Автономиялда цадахъ рекъон х1алт1и гьабуна Маг1арул мац1алъул учительзабазул Ассоциациялъ ва Маг1арул СМИ-ялъул Ассоциациялъ.",
        "Аралда таманча речIчIани, бачIунеселъ гIарада речIчIула",
        "Шамил имамас 220 тIубаялде – Авар басмабазул цолъиялъул пресс-тур",
        "Журналистал щвана Имаматалъул хъалалъун букIараб Аргъванире",
        "2017 соналъул 21 октябралда Аваразул басмабазул ассоциациялъ тIобитIана Шамил имамасул цIаралда хурхарал бакIазде пресс-тур. Ассоциациялъул гIахьалчагIи щвана Кавказалъул тIоцевесев имам ГъазимухIаммад шагьидлъараб ва хадув имамлъун вищизе вугев Шамил 1832 соналъул 17 октябралда хвасарлъараб Гендерил къварилъухъе, гьединго машгьураб, 1839 соналъул 3 моцIалъ муридзабаз цIунараб АхIулгохIде. Пресс-туралъул гIахьалчагIи щвана 1839 соналъ рагъ ккараб Бакълъул районалъул басрияб Аргъвани росулъеги.",
        "Пресс-туралда, сапаралда гIахьаллъана МагIарул басмабазул цолъиялъул нухмалъулев, информациялъулгун аналитикияб «Пикру» централъул нухмалъулев МухIамадрасул ГIумаров, «Аварпресса.ру» порталалъул ва «Гумбет» газеталъул бетIерав редактор, Россиялъул хъвадарухъабазул Союзалъул член ХIамзат ГIизудинов, «Цолъи» газеталъул бетIерай редактор ПатIимат ГьитIинова, авар мацIалда биччалеб «Ассалам» газеталъул редактор ГIабдула-хIажи МухIамадов, «Ахихъан» газеталъул бетIерай редактор Саният КъебедмухIамадова, «Миллат» газеталъул редколлегиялъул член Ашахан Юсупов ва цогидалги.",
        "«Аваразул басмабазул ассоциациялъ, Авар мацIалъул учительзабазул ассоциациялъгун цадахъ, кIвар кьолеб буго магIарул мацI лъазабиялде ва цебетIезабиялде. ЖамгIиял гIуцIаби ва социалиял институтал хIисабалда, нижеца цебе суал лъола школазда авар мацI малъиялъул даража борхизабизе ккеялъул. ТIоритIула слетал, гургинал столал, гIадамазулгун дандчIваял, конференциял, пресс-турал. Ахирияб заманалда цо-цо жавабчилъи гьечIел гIадамал цере рахъунел руго школазда миллиял мацIал малъизе хIажат гьечIилан. Гьединал харбал риччай нижеца рикIкIуна халкъазул гIемер гIасрабазулаб маданият ва мацIал тIагIинабилъун. Ниж къеркьана ва къеркьезе руго халкъазул мацI, маданият, гIадатал цIуниялъе гIоло», – ян абуна Авар басмабазул ассоциациялъул нухмалъулев МухIамадрасул ГIумаровас.",
        "Пресс-тур тIобитIулаго, росабалъ журналистаз гIадамазулгун гара-чIвариял гьаруна, кинал суалаз гьезул рахIат хвезабулеб бугебали цIех-рехал гьаруна.",
        "Гьеб тадбиралъул хIасилал гьарун, МугIрузул Дагъистаналда бугеб ахIвал-хIалалъул ва Кавказалъул миллияв бахIарчи Шамил имамасдеги гьесул муридбаздаги бугеб халкъияб рекIел цIайиялъул хIакъалъулъ макъалаби рахъизе хIисабалде босун буго.",
        "Бидулъ бессараб мацI, миллат ккураб мацI",
        "2019 соналъул 21-24 февралалда МахIачхъалаялда тIобитIана Халкъазда гьоркьосеб рахьдал мацIалъул къоялде гIуцIараб Авар мацIалъул анлъабилеб фестиваль",
        "Исанасеб фестивалалъул тадбирал байбихьана Расул ХIамзатовасул цIаралда бугеб Дагъистаналъул миллияб библиотекаялда ГъазимухIамад ГъалбацIовасул «Тирулеб, сверулеб гьобоги буго» абураб, МагIарул мацIалъул мугIалимзабазул ассоциациялъул нухмалъулей Баху МухIидиновалъ гIуцIараб презентациялдасан.",
        "РахьгIан гIагараб мацI, рухIгIан тIокIаб мацI",
        "23-24 февралалда фестивалалъул тадбирал тIоритIана ЦIадаса ХIамзатил цIаралда бугеб Авартеатралда. Цересел соназдаго гIадин, исанаги фестиваль гIумруялде бахъинабуна МагIарулазул миллиябгун маданияб автономиялъ, Авар мацIалъул мугIалимзабазул ассоциациялъ ва Авар басмабазул цолъиялъ. Гьеб иш лъикI иналъе квербакъана Авартеатралъул хIалтIухъабазги.",
        "Санайилго гIадин, гьеб фестивалалда данделъана магIарул мацIги, адабиятги, маданиятги хириял гIадамал. ХIажатаз росизе цере тIиритIун рукIана ансадерил месед тIад бекьарал цIулал тIагIелал, гьоцIдерил гIарцул алатал, ичичIалисезул гIертIал ва цоги халкъияб гьунаралъ гьабураб къайи-цIа.",
        "Фестиваль рагьиялъул тадбиралда гIахьаллъана МагIарулазул миллиябгун маданияб автономиялъул нухмалъулев ШагIбан ХIапизов, Дагъистаналъул миллияб сиясаталъул министр Татьяна Гамалей, Авар басмабазул цолъиялъул бетIер МухIамадрасул ГIумаров, Дагъистаналъул Хъвадарухъабазул Союзалъул вакилзаби, Гъуниб мухъалъул бетIер МудунхIажи ТIагьиров ва цогидалги.",
        "ГьитIинго кинида дуруслъараб мацI",
        "ТIоцебесеб къо букIана МагIарул мацIалъул мугIалимзабазул тадбиразе тун. Авартеатралъул сценаялдасан художествиял номерал рихьизаруна, сценкаби хIана, кучIдул ахIана ва рикIкIана школазул цIалдохъабаз ва мугIалимзабаз. Цересел соназда гьарурал тадбиразулъ тIокIлъи загьир гьабуразе ва лъагIел халаса лъикIаб хIалтIи гIуцIаразе шапакъаталги кьуна. Анкьида жаниб ункъоги щугоги сагIат авар мацIалъул цIунизе кIварал школазул директорзабазе хасаб баркала загьир гьабуна Баху МухIидиновалъ. ХIакъикъаталдаги гьанжесеб ахIвал-хIалалда гьединал директорзаби бахIарзаллъун рикIкIине бегьила. «Миллат» казияталъул редколлегиялъги баркала кьолеб буго нужее. Нуж гIадинал, гIагараб халкъ хириял нухмалъулел гIемерлъаги Дагъистаналда!",
        "Ссун ракIгун, каранлъе биун тIураб мацI",
        "КIиабилеб къоялъ Авартеатралда тIоритIана Авар басмабазул цолъиялъул тадбирал, кIалъаял, дандчIваял ва цоги лъугьа-бахъинал. Авар мацIалда рачIунел казиятазул ва журналазул редакторзабаз бицана жакъа миллияб печаталъул бугеб ахIвал-хIалалъул. Гъваридаб, цере чIарал масъалаби тIуразе пайда босизе бегьулеб калам гьабуна Дагъистаналъул Хъвадарухъабазул союзалъул авар адабияталъул секциялъул нухмалъулев, «Гьудуллъи» журналалъул редактор МухIамад ПатахIовас, «Цолъи» газеталъул бетIерай редактор ПатIимат ГьитIиновалъ, «Гъуниб» басмаялъул бетIерав редактор МухIамад Къебедовас ва цогидазги.",
        "Санайилго фестивалалда лъикIаб гIахьаллъи гьабула Унсоколо мухъалъул «ГIияхъан» казияталъ (бетIерай редактор – Саният КъебедмухIамадова), ЧIарада мухъалъул «ЧIарада» басмаялъ (бетIерай редактор – Аминат Ибрагьимова), Лаваша авар мацIалда биччалеб казияталъ (редактор – Мадина Сайгидова) ва цогидазги.",
        "Исана Авар мацI цIунизелъун гIуцIарал гьел тадбиразда чIаголъи бихьизабуна Дагъистаналъул миллиял казиятазда гьоркьоб бищун тираж цIикIкIараб магIарул мацIалда къватIибе биччалеб «Ас-салам» казияталъги (редактор – ГIабдуллагь-хIажи МухIаммадов).",
        "ЦIар-цIарккун рехсечIониги, лъикIаб хIалтIи бихьизабуна магIарулазул районазул публицистаз. Амма гьеб нилъер миллаталъего гIаммаб ишалда гьоркьор тасамахIлъи биччалел чагIиги руго. Бокьилаан гьелги миллиял суалал рорхулел мажлисазда ва дандеруссиназда цогидазда аскIор кьерда чIани, гъеж гурун, гвай бан, киназдаго хъинтIулел гIазраби лъугIизариялда тIад хIалтIани.",
        "Миллаталъул чIухIи",
        "МагIарулазул миллиябгун маданияб автономиялъ халкъалъе кIвар бугел, кIудияб магIна ва чара гьечIеб хIажалъи бугел ишал, проектал гIумруялде рахъинарулел гIадамазе шапакъаталги кьуна фестивалалда.",
        "2011 соналдаса чияда бачIеб, эркенаб, халкъалъул масъалаби рорхулеб «Миллат» казият къватIибе биччалев вугев МухIамад БисавгIалиевасе кьуна «Миллаталъул чухIи» абураб тIадегIанаб шапакъат. «Миллат» басмаялъул редколлегиялъ баркула МухIамадида гьеб мустахIикъаб шапакъат ва гьарула сундулъги битIккей, лъикIабщинаб!",
        "Гьединго «Миллаталъул чIухIи» абураб шапакъат щвана Дагъистаналъул халкъияв шагIир, машгьурав хъвадарухъан ва жамгIияв хIаракатчи МухIамад ХIамзаевасе ва «Концерн КЭМЗ» ОАОялъул нухмалъулев Ибрагьим АхIматIовасе.",
        "Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадовасе кьуна Шамил имамасул орден.",
        "Киналго шапакъатал щваразда ракI-ракIалъ баркула ва гьарула хадубккунги кинабго сахабщинаб насиблъагиян.",
        "Фестивалалда рихьизаризе видеосюжеталги хIадур гьарун рукIана «Аварпресса.ру» сайталъ. Гьезие хъварал ва цо-цо лауреатазул хIаракат цебе чIезабулел гьитIиналго макъалабиги рахъулел руго «Миллаталъул» гьаб номералда.",
        "ГIаммаб куцалда босани, Авар мацIалъул анлъабилеб фестиваль лъикI ана. Гьенир кIалъана Бузнасан нух бахъулел ругел хIаракатчагIиги, нилъер халкъалъе кIвар бугел цоги суалал рорхизе кIварал миллатцоялги. Хадусел соназги, тIаса чи камичIого, нилъерго мацIгун, рагIигун, хасиятгун, хатIгун гьадинал пайдаял тадбиразда гIахьаллъизе хъван батани нилъ. Амин.",
        "Бекилалде къараб бетIерги гIарцухъ хисичIеб къадруги",
        "Гьал къояз Дагъистаналда лъугьунеб-толелъ батIи-батIияб асар гьабичIев чи рикIкIадаб колодацин ватиларин абизе кIола дида. ХIукуматалъул БетIергун цадахъ тIолабго Дагъистаналъул тIалъи хIалтIудаса нахъе битIи, гьеб гIечIелъубе-гьезул цо-цоял туснахъ гьари лъугьана роцIараб зоб гъугъан гьарччал рараб гIадаб лъугьа-бахъинлъун.",
        "Цоял-рохана, цойгидал-иргадулъе ккеладаян ургъалилъе ккана, лъабабилел, дун гIадин, рекIекълъана. Щайиланищ нуж? БукIине кколеб тамихIалде такъсирчагIи (гьеллъун рикIкIуна дица ватIаналъе хиянат гьабулел) цIаялдаса гуро, йохъ. РекIекълъана цебе бакъулаб Дагъистаналъул тIалъуда рукIарал къапIарал мугIрузул васалги ракIалде щун… Лъеберго соналдасаги цIикIкIун заманалъ -батIи-батIияб нухмалъиялъул хъулухъазда, захIматал, рагъда хадусел соназ республикаялъул партиялъул обкомалъул тIоцевесев секретарлъун хIалтIизе ккарав, хIакъикъаталдаги «халкъияв хIакимилан» цIар щварав ГIабдурахIман Даниялов…",
        "Бицен буго, чачаналго гIадин, ватIан тун дагъистаниялги нахъе къотIизехъин рукIанин Сталиницаян. ЧIорогоял вагоналцин ритIун рачIун рукIун руго халкъ баччизелъун. Халкъалда жаниса хIаким ракьцоял цIунизелъун Иосиф Сталинихъе щведал, кIалтIа ватарав Берияца дагъистаниясе малъа-хъвай гьабурабила: «ГIабдурахIман, дур, узухъда, ихтияр буго вождасухъе ине, амма къватIиве мун ворчIулищ хадували лъаларо» - ян.",
        "Даниялов жанивеги ворчIула, цо-цо ккун «чIегIераб» сияхIалдаса Дагъистаналъул миллаталги рахъизарун, къватIивеги вачIуна. ТIасан хIуччал цIалаго карандаш бекидал, «Нужер халкъалъул къвакIиялъ дир къаламцин беканин» махсараги гьабула кьварарав михъичица магIаруласе. Цо нухалъищ гьес мугIрузул улка хвасар гьабураб?! Азербайджаналда гьоркьобе Дагъистан бачине букIараб хIукмуги гIумруялде бахъине биччан гьечIо Данияловас. Закаталаялда ругел магIарулазул жакъасеб гIумру-яшавалъул лъалаго, иргадулаб нухалъги рухI Алжаналъуб батагиян рехсезе тIамулел руго нилъ гьев сахав инсанас. Кепаб лъугьа-бахъин ккун букIун буго Данияловасулгун дир кIудияв эмен Гьиматилги. Колхозалъул председательлъун хIалтIилев вугев ЗанатIаса багIарав партизанас сапар бухьуна ишалъулаб суалгун ГIабдурахIман Данияловасухъе. Узухъда, гъалгъалараб бухари лъурав, гIадатаб ретIа-къаялъул мугIрул чи бигьаго «ХъахIаб рокъове» виччалев вукIунаро. Циндаго хIебетги тIаса борхун бачIунеб автомашинаялда рекIун нахъе ине вихьула дир кIудадада республикаялъул тIоцевесев. Гьабизе жо тIагIарав чияс тIасаги бахъун бухари речIчIула гIужилго пассажирасда. Гъоркьеги вахъун Данияловас бахъ-баш гьабула чIанкIкIарав бихьинчиясулгун. КIудияб мегIералда килищги тенкезабун: «РикIкIадаб магIарухъа бахъараб чодаги рекIун духъе вачIарав дидаса, дунги къабул гьавичIого, нахъе унев дур тIокIлъи щиб?»-илан гьикъула Гьимат-дадаца. «Валлагь, жиндаса гIезегIан тIокIавги къадруявги инсан вугин мунилан» къваригIелги тIубан, хаду-хадув жиндихъего эркенго вачIине гъулбасараб кагътил рукъиги кьола Данияловас гьесухъе. Цо гьединаб дандчIваялда кIудадал бухариги нахъбуссинабула, «тIагъур бетIералда букIине кколеб жо бугин, гьудулчийиланги»-абун.",
        "ГIадатлъи. ГIаданлъи. РакIбащалъи.Цойгидасдаса тIадегIан живго гьавунгутIи. Хун хадувги цIар хутIи. Хисилаандай дос гьелщинал хазинаби рорхатал хъулбузухъги, меседил ярагъалъухъги, паркъарал машинабазухъги? Киданиги хисилароан!",
        "Дагъистаналъул сиясаталда цойги меседил цIар-Шагьрудин Шамхалов. ДАССРалъул министразул Советалъул тIоцевесев заместитель, Верховный Советалъул Президиумалъул председатель, гьелде щвезегIан-бищун гIодобегIанаб болъодулаб хIокIалдасан тIадехун вахарав «детдомалъ хьихьарав, интернаталъ цIализавурав» ТIанусиса гIолохъанчи. ВатIаналъул къадруял васазул сияхIалда гьоркьоса цояв, Социалистияб ЗахIматалъул БахIарчи МухIамад Махуловас жиндиргун букIараб гара-чIвариялда гьадин бицун букIана дие: «Шамхалов вукIана кутакалда гIадатав, гIадамазе рагьарав чи. Бачинин гьитIинабго мисал. Хъизан гIуцIун хадуса канцеляралда гIумру тIамун букIана Шагьрудинил гIолохъанаб хъизам чанго соналъ. Бицеха, чан хIаким нужеда вихьарав гьединаб гIадатлъиялъул? Йохъ, жакъа гьединал къад кан бакун ралагьаниги ратизе кIвеларо. РитIухълъи бокьулев, киназдехунго гьеб хIалтIизабулев чиги вукIана Шагьрудин. Цо гIиси-бикъинаб гъалмагъир васасухъа ккун букIиналъ хъулухъалъ гIодовегIанцин вачине рес букIана гьев. БукIине кколеб тамихI васасеги гьабун, иш роцIине гьабуна Шамхаловас». Цойги бицуна батIияб мурадалъе биччараб гIарац магIарухъе токил мухъ бачине хIалтIизабунилан кьварараб бадибчIвай щварав Шагьрудиница: «Выговорали бащдаб лъагIалиде бахъулин магIаруллъиялъе канлъигун хинлъи абадиялъ хутIизе бугин» кьураб таваккалаб жавабалъул. РитIухълъи. Жиндиего бокьулареб чидае гьабунгутIи. Халкъалъе пайдаявлъун вукIин. ГIадатаздаса гIадатавлъун вукIин. Ричилаандай Шамхаловас гьелщинал лъугIуларел (аль джария) садакъаби «ракьалда бугеб алжанлъун» гIарац кодосезда бихьулеб бечелъиялъухъ? Киданиги ричилароан. РакIги хъулухъги гIумруги бацIцIадаз киданиги дализабилароан тIадчагIазда цебе пакъираб куцгун бетIер-гьезул гьелъие я хъантIи, я хIалихьалъи букIинчIого. Ва амма жеги руго Дагъистаналда чанги инсанал, кверал нахъе кьуризарун, берал рухьун яргъид гIуцIараз рачун инел халкъалда цохIо лахIзаталъ рихьизегIан, нохъода, лъим ххун чед кванан хъарцинлъиялда гIумру гьабун рукIине тIаса бищулелги.",
        "Гьединал цIикIкIунцин руго Дагъистаналда, рецц Аллагьасе.Гьеле гьединаздайин доб абулеб мугIрул улкаялъул къадруял цIумалин. Буго цойги тайпа-чIегIергъудузул(хундерица гьезде рагIа-ракьанде щун гъосогъудулин абула). ХъантIун,гIорцIиго лъаларого речIчIула гьел къо бихьичIого цо киб букIаниги рехун батараб балканалда тIад. Щокъроб кIудияб мочIу къан хвеялдацин хIинкъи букIуна цо-цо мех гьединазул. Бекилалде къараб лъикI буго щибаб бетIер. Вассалам, вакалам.",
        "Къалам, дуца щуре щакъиялдехун",
        "Бокьула дие Кавказ!",
        "ХIамзат ГIизудинов гIахьаллъана Пятигорскалда Лермонтовасулаб фестивалалда",
        "Халкъазул цолъиялъул къоялъ, 4 ноябралда, «Гумбет» газеталъул бетIерав редактор, Россиялъул Хъвадарухъабазул союзалъул ва «Миллаталъул» редколлегиялъул член ХIамзат ГIизудиновас гIахьаллъи гьабуна Северияб Кавказалъул Федералияб округалъул тахшагьар Пятигорск шагьаралда тIоритIарал байрамалъулал тадбиразда. Пачалихъияб байрамалъул хIурматалда Пятигорскалда тIоритIана Россиялъул халкъазул миллиял литературабазул фестиваль ва лермонтовасул цIалиял.",
        "Фестиваль рагьулаго, баркиялъулал кIалъаял гьаруна СКФОялда вугев Россиялъул президентасул вакиласул заместитель Андрей Галактионовас, Ставрополь краялъул хIукуматалъул нухмалъулесул заместитель Ирина Кувалдиналъ.",
        "Дагъистаналъул делегациялда гъорлъ рукIана: Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадов, хъвадарухъаби ва шагIирзаби Къасумбег Миграбов, ХIамзат ГIизудинов, Юлия Зачесова, поэзиялъул театралъул директор Елена Гарунова, ЦIадаса ХIамзатил цIаралда бугеб Аваразул театралъул актерал, Расул ХIамзатовасул цIаралда бугеб Дагъистаналъул миллияб библиотекаялъул директор ГIали ГIалиев ва цогидалги.",
        "«Жакъа Пятигорскалда тIобитIулеб буго кIиго байрам: халкъазул цолъиялъул къо ва Россиялъул халкъазул миллиял литературабазул фестиваль. Гьел байрамал кIодо гьарулел руго Россиялъул литератураялъул тахшагьаразул цояблъун кколеб ва лермонтовасулаб бакIлъун рикIкIунеб шагьаралда. Щивав кавказалъуласе рекIее къабулал руго классикасул «Дирго ВатIаналъул тIагIамаб кечI гIадин, бокьула дие Кавказ!» - абурал рагIаби», - ян абуна байрам рагьулеб тадбиралда ХIамзат ГIизудиновас. Фестивалалъул батIи-батIиял байдабазда гьас цIалана жиндирго кучIдулги.",
        "Михаил Лермонтовасул пачалихъияб музей-заповедникалда тIобитIана «Лермонтовский бенефис» тадбир, шагIирзабаз ва актераз цIалана Россиялъул халкъазул мацIазде руссинарурал классикасул асарал.",
        "Фестивалалда гIуцIун рукIана тIахьазул ярмарка, выставкаби, тIоритIана литературияб марафон, пресс-конференция ва цогидалги тадбирал.",
        "Дагьал цIекIлъулел гьечIищ гьанже гьал гIолохъаби?",
        "Къеркьохъабазулги кочIохъабазулги бахIсал, Дагъистаналъул бетIер вищи, къункърабазул гIоди…",
        "Араб анкь Дагъистаналъе букIана хIабургъарабги, боргьарабги, батIи-батIиял ишаздалъун цIурабги, понцIорабги, чIехьарабги. Нилъ рохизесеб хIужа букIана ЦIадаса ХIамзатил Расулил цIаралъ нилъер республикаялда гIемерал гIадамал данде гьари, дунялалдаго гьесул асаразул магIнагун кIвар цIидасанги бихьи, гьесул адабияб хазинаялъ Дагъистан тIадегIанаб, пикру гъваридаб улка букIин цIидасанги тасдикъ гьаби. Гьелдаго цадахъ, камичIо гIиси-бикъинаб хъус-кIутIги, дагIба-гIарзги, гьитIинал лъимал чIваялъул вахIшиял харбалги…",
        "Амма гьитIинаб ракь, ракьа кинигин,",
        "Бокьун гьечIо бацIил кIалдиб бихьизе",
        "Кинаб хабаралдасан рагIи байбихьилебан гьикъидал, гIемерисезе бокьула рохалилаб, ракI разияб хабаралдасан калам гьабизе. БукIа абе гьаб макъалаялъул авалалдаги Расул ХIамзатовас 95 сон тIубаялъул кIудияб байрамалъул хинлъи.",
        "ГIаммго босани, Расулил асаразул цIа Дагъистаналъул гъасда гвангьараб байрам лъугьана ХъахIал къункърабазул къоял. МагIарул мацIалда, Расулил мацIалда, нус-нус нилъер миллатцояз ракIалдасан цIалана гьесул асарал, гьедин кучIдул цIалулел гьаркьал, видеоял тIиритIизаруна, халкъалда гьоркьоб магIнаяб, гъваридаб рагIул тавуш жеги инабуна. Гьеб рахъалъги лъикIаб, нилъее чара гьечIого хIажатаб тадбир букIана Расулил юбилей.",
        "Киналго пикру гьабулел гIадамал тIад рекъарал, гъваридал кIалъаял гьаруна ХIамзатовасул юбилеялда ГIурус театралъул кIудияб кIалгIаялъуб Дагъистаналъул Хъвадарухъабазул гIуцIиялъул нухмалъулев, халкъияв шагIир МухIамад АхIмадовас ва Чачан Республикаялъул Хъвадарухъабазул цолъиялъул бетIер Канта Ибрагьимовас. ДандчIваял рукIана университетазда, школазда, росабалъ ва шагьаразда, ияхI бугевщинав чияс хIурмат гьабуна шагIирасул адабияб нахърателалъул, цIалана гьесул асарал, пикру гьабуна гьесул хIисабазда ва ургъелазда тIад.",
        "Лъаларо, МухIамад, цогидазул иш,",
        "Амма дица дирго рахъалъ абила:",
        "– Метер магIарул мацI хвезе батани,",
        "Хваги дун жакъаго, жаниб ракI кьвагьун.",
        "ХIамзатил Расулил гьал мухъалги ракIалде щвезаруна ЦIада росулъ гьабураб кIалъаялда. Гьаб заманалда хасго бищунго кIвар бугел рагIабазул цояллъун лъугьун руго гьел. Аллагьас кантIи тIеги нилъер лъайкьеялъул хъулухъчагIазул ракIазулъе, мактабазда рахьдал мацIалъул дарсал дагь гьаричIого рукIине. Гьедин нилъер бахIарчияб мацI нахъе къабиялъул харбал раккулел руго цо-цо мухъаздасан. НагIана кьей лъикIаб иш гуро, амма халкъалъул цIаралдасан нагIана букIина гьединал цIукIаял, нахъегIанал, хIалихьатал, инжитал хъулухъчагIазе.",
        "Амма гьитIинаб ракь, ракьа кинигин,",
        "Бокьун гьечIо бацIил кIалдиб бихьизе, –",
        "гьедин хъван букIана гIумрудул ахирал соназда Дагъистаналъул хIакъалъулъ ХIамзатил Расулица. Кинаб макьу бихьаниги, «лъикIалъеян» къотIула магIарулаз. ЛъикIалъе батагиха кколеб-толебщинаб… ЛъикIаб рахъалде сверизе хъван батаги…",
        "АхIулгохIалъул дарсал",
        "Микьабилеб сентябралда бусурбабаз зиярат гьабуна нилъер мукъадасаб АхIулгохIалде. Аллагьас аза-азариде бахинабун, гьенибе бахъараб галиги, гьениб гьабураб къулгьу-алхIамги, лъикIабщинаб гIамалги къабул гьабеги! Шамил имамасул ва АхIулгохIалъул дарсал, къо бахъанагIан, хIажалъизе, гIагарлъизе, хиралъизе ва ричIчIизе руго гIадамазда, хасго магIарулазда.",
        "Исанасеб мажлисалда гIахьаллъана Дагъистаналъул муфтиясул тIоцевесев заместитель ГIабдуллагь Аджимоллаев, МугIрузул рахъалда Муфтияталъул вугев ихтиярал кодосев вакил Магьди-хIажи ГIабидов, Унсоколо мухъалъул имам ГъазимухIаммад-хIажи Абакаров ва цогидалги, аза-азар бусурбанчи.",
        "179 сон сверана АхIулгохIалда гъазават гьабуралдаса. Аллагьас гьенир накълулъарал шагьидзабазул баракатги шапагIатги камун хутIугеги нилъ.",
        "Дуэлазул хIакъалъулъ къанун…",
        "ЛДПР абураб цо Кавказ бокьулареб партиялъ Пачалихъияб Думаялда босун буго Дуэлалъул кодекс. Росгвардиялъул нухмалъулев Виктор Золотовас оппозициялъул чи Алексей Навальниясде хитIаб гьабуна, жиндица мун дуэлалде, кьабгIезе ахIулев вугилан, ва дудаса квешго «хIур кIутIизе бугилан». Араб анкьалда гьединал дуэлазул харбаз кьабгIун цIун букIана интернет. Гьел харбал дагь-дагьккун халкъиял информациялъул алатаздеги раккана, Россиялъул аслиял лъугьа-бахъиназул кьердеги ккана. Кутакаб ахIи-хIур бухъун буго Дагъистаналдаса машгьурав спортсмен, UFC гIуцIиялъул тIадагьаб цIайиялда вугев чемпион ХIабиб НурмухIамадовас, Россиялъул цо-цо кочIохъаби нилъер республикаялде рачIинчIониги, кIудияб ками гьечIилан абураб гIадатияб калам сабаблъун. Гьаб гIодобе биччараб рагIи гIочIода чIван, жидеего реклама абураб жо гьабизе лъугьана цо-цо шоу-бизнесалъул вакилзаби. БитIараб бицани, гьеб рэп абураб жо дир рекIелъе унаро. Гьединлъидал, ХIабиб НурмухIамадовасул пикру дие гIагараб буго. Амма дагьаб хъачIго кьуна гьесги пакъирал рэперазе жаваб. Дозулги гIамал кIодолъун буго, Чачан Республикаялъул бетIер Рамзан Къадировасул азбаралъуб рэп рикIкIине щвеялъ. Рамзан Къадировги гъорлъе жувана гьеб бахIсалде. Велъа-вохун хъвараб видеохитIаб буго гьесул. Цониги дагъистанияс Чачанлъиялдехун гьединаб хитIаб хъван букIарабани, зоб бихъараб ахIи букIунаан. «Призываю дагестанцев не заниматься ерундой», – гьедин абулеб буго Къадировас. Щиб гьабилеб. Жакъа нилъ гьадин ругоха.",
        "ХIабиб НурмухIамадовасул рахъккун, хитIабал гьаруна «Анжи» футболалъул клубалъул хважаин ГIусман Къадиевас, машгьурал спортсменал МухIамадхан ХIамзатхановас (БацIханица), Александр Шлеменкоца ва цогидазги. Чорокал рагIаби кечIилан абун ахIулел артистаз Дагъистаналъе пайда кьеларо. Нилъерго мацIги, цIарги, динги, гIамал-хасиятги цIунун лъикI нилъее. «Дагьал цIекIлъулел гьечIищ гьанже гьал гIолохъаби?» - абун хъван букIана ХIамзатил Расулица. ЦIекIлъун лъикI гуро.",
        "ХадурагIи",
        "Цебесеб номералда «Миллат» газета гIуцIарав журналист, хъвадарухъан ва жамгIияв хIаракатчи МухIамад БисавгIалиевас хъван букIана, Дагъистаналъул Халкъияб Собраниялъ республикаялъул бетIерлъун, Владимир Васильев гурев, Камил Давдиев вищани, газеталъул иргадулаб гуреб номер къватIибе биччазе бугилан. Гьедин ккечIо. ИчIабилеб сентябралда Дагъистаналъул бетIерлъун вищана Владимир Васильев. АнцI-анцI соназ цо-цояз рехсолеб букIараб «къватIисеб нухмалъи» къарарлъана жакъа Дагъистаналъе. Хабар лъикIаб рагIаги.",
        "Пикру",
        "Зулмуялъул цIаялъ залим вухIула",
        "Эркенлъиялъул хIакъалъулъ дагьалго мухъал",
        "ГIадан вижун вуго эркенавлъун. Амма гIадамас гIадамасул эркенлъи малакь мерхьунеб буго. ХIалтIи лагълъиялде сверизабулеб буго. Цоцазе квалквал гьабулеб буго…. Дагъистаналъул бетIерлъун вачIарав Рамазан ГIабдулатIиповас лъазабуна жиндица нуж лагълъиялдаса хвасар гьарунилан. Гьеб рагIиялъул магIна нилъеда бичIчIула. ГIабдулатIиповасул заманалда хъулухъаздаса бахъана ва туснахъалъубе битIана би гьекъон мехтараб чанги кIихIатIилаб жанавар. Амма республикаялъул цIияв нухмалъулесе лагълъи гьабизе къваригIарал гьесул цо-цо рахъкколез, къватI-къватIалда игIланал чIванги, цоги къагIидабазги, гьев «ханлъун» вихьизавизе жал гьарулел руго. Я гьесие, я халкъалъе хIажат гьечIо хIелхIелчагIазул гьединаб «хIаракат».",
        "Ханлъи хIажат гьечIо, нухмалъи ва цебетIей гурони. Исламияб диналдаги буго залимасда данде гIадатияв чияс гьабураб дугIа къабуллъулилан. Цинги абулеб буго, ТIадегIанав Аллагь гурони, жиндие лагълъи гьабизе бегьулеб цоги цо гьечIилан. Гьединги букIаго, чиясул экренлъиялда тIасан хIучч цIазе бегьилищ?",
        "Квешаб нухде кьурани, гIаданилан бижараб жоялдаса вахIшияб ва чорокаб жанавар гьечIо. Амма гьединазул квашлъиялда данде рахъулел бахIарзал камунги хутIичIо гьаб дунял. Цогидазул бицинчIониги, магIарулаз рехсезе бегьила Кавказалъул щуявго имамасул цIарниги.",
        "Ахираб заманалда цIидасанги лъазабулеб буго дица дунялалъул тарихалда жанир рахъарал къеркьохъабазул гIумру ва хIакъикъат.",
        "Дунялалдаго кьанги бан букIана чанго гIасруялъ Великобритания. Гьелъул рагIиятчагIи рукIана тIолабго дунялалда. Гьезда гъорлъе унаан Индияги. Дагьаб бикь-бикьаниги, 1947 соналда Индия англичаназул лагълъиялдаса тархъанлъана. Гьедин бигьаго нахъе ине ракIалда букIинчIо ингилисазда доб бащдабчIинкIиллъиялдаса. Амма Махатма Гандил бетIерлъуда гIемер соназ гьабураб ракълилаб къеркьеялъул хIасилалда, Делиялда кIвана Лондоналъул квачIикьа борчIизе.",
        "Бусурбабаздаги индусаздаги гьоркьоб питнаги бекьун, ана гьеб ракьалдаса нахъе Англия. Гьел къокъаби цоцазулъ рекъезаризе хIаракат бахъана Махатма Гандица (1869 – 1948). Экстремистал-индусаз бусурбабазда данде террор течIони, жив хвезелъагIан вакъун чIезе вугилан, вакъун чIана Ганди. Гьесухъ гIенеккун, террор дагьалъ гьоркьоб къотIана. Амма 1948 соналъул 30 январалда индусазул террористас гьев миллияб бахIарчи ва гIакъил чIвана, лъабцIул таманчаялъги речIчIун. Гьединаб гIумруялда абизе бегьула халкъалъе гIоло кьураб гIумруйилан.",
        "Гьевго Махатма Ганди хIалтIун вукIана индусал ругеб Африкаялъул Югалъулаб Республикаялдаги (ЮАР). Гьенив гьесул пикрабазул рахъккурав чилъун вахъана Нельсон Мандела (1918 – 2013). Гьеб пачалихъалда гIемерал соназ хъахIаз чIегIеразе гIакъуба кьолеб букIана, боцIул бакIалда гьарун, гьезие ихтиярал риччачIого. Гьеб ритIухълъи гьечIолъиялда данде вахъарав Нельсон Мандела 1964 соналда туснахъ гьавуна ва диваналъ гьесие хIукму къотIана хвезегIан жанив тIамун тезе. Ахирги 1990 соналъул 11 февралалда Мандела къватIиве виччана. 1994 соналъул 10 маялда Нельсон Мандела ЮАРалъул президентлъун вищана. Гьеб киналдаго нахъа рукIана миллионал гIадамал гIахьаллъарал, ЮАРалда ва дунялалдаго тIоритIарал митингал ва дандечIеялъул тадбирал. Гьезул хIасилалда кIвана, тIомол кьералъухъ балагьун, чи чIвалеб ва инжит гьабулеб апартеид (фашизм) лъугIизабизе.",
        "СШАялда чи ватIа гьавугеян ахIигун къеркьаразда гьоркьов бищун машгьурав вукIана Мартин Лютер Кинг (1929 - 1968). Гьаракь кьун хъулухъчи вищизеги цоги ихтиярал рилълъанхъизаризеги рес букIинчIо СШАялъул чIегIерал гражданазул XX гIасруялдаги. Митингаздалъун ва цоги дандечIеялъул ракълилал къагIидабаздалъун, чIегIераб тIом бугел гIадамазул ихтиярал ращад гьаризе кIвана Мартин Лютер Кингида ва гьесул къайицадахъазда. Ваамма гьеб сахаб пикруялъул тушбабаз 1968 соналда, речIчIун туманкIул гуллагун, щапизавуна Мартин Лютер Кинг.",
        "Гьедин къеркьолеб буго дунялалда лъикIлъиги квешлъиги. Жакъаги унеб буго гьеб къеркьей. Эркенлъи гьечIолъиялдаса кIудияб балагь чиясе гьечIо. Лагъ тархъан гьави исламияб диналъги цIакъ беццараб иш буго. ВахIшилъиялъ вахIшилъи бижизабула. ЛъикIлъиялъ лъикIлъиялде нух рагьула.",
        "ЛъикIаб къоялъ квешаб къо гьаризеги бегьуларо.",
        "МугIрул цIумал эркенго роржаян гьабе.",
        "2016 сон",
        "«Миллаталъул» проект",
        "ЦIумалъул рагIадгун рагъулел гьаби",
        "«Адабияталъул сагIат»: ГIумар-хIажи Шахтамановасул ирс",
        "Араб анкьалъул ахиралда «Миллат» басмаялъул редакциялда тIобитIана магIарулазул шагIир, хъвадарухъан ГIумар-хIажи Шахтамановасул асаразул ва гIумрудул бицараб гургинаб стол. «Адабияталъул сагIат» абураб проекталда рекъон, тIобитIулеб гьеб дандеруссиналъул хIасилалда «Ютуб» видеохостингалда къватIибе бахъана магIарул адабияталъул вакиласул хIакъалъулъ иргадулаб телеочерк.",
        "ГIумар-хIажи Шахтамановасул литературияб ирсалъул ва гIумрудул бицана Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадовас, «Гьудуллъи» журналалъул редактор, республикаялъул Хъвадарухъабазул союзалъул авар адабияталъул секциялъул кIудияв МухIамад ПатахIовас ва «Дагъистан» журналалъул бетIерав редактор МухIамад БисавгIалиевас.",
        "КIудияб гьунаралъул ва гъваридаб, кIочон толареб шигIриябгун прозаикияб ирсалъул, унго-унголъунги магIарул адабияталъухъги, маданияталъухъги, тарихалъухъгун мацIалъухъги ракI бухIулев шагIир вукIана Шахтаманов.",
        "ХIинкъуге: иццул бетIер",
        "ТIокIкIараб буго нилъер…",
        "«Адабияталъул сагIатлда» нижее бокьула хъвадарухъан живго цIикIкIун «кIалъазавизе». Гьаб гьитIинабго макъалаялдаги бокьун буго ГIумар-хIажи Шахтамановасул асаразулъа мухъал рехсезе. «Лъарахъ» абураб гьесул кочIолъ руго гьадинал рагIаби:",
        "Ссанабалъан гирун, ганчIалъ кьуркьудун,",
        "Кьураби нахъа тун, гIодоблъиялде",
        "ГIедегIараб лъарахъ, лъимер кинигин,",
        "ЛъагIелаз, лъагIелаз гIенеккун вуго.",
        "…Бащадаб гIасруялъ дир гIумрудул тIехь",
        "ТIинда гьелъул чIинхаз цIалана дие.",
        "Жакъаги гьеб тIину, тIехь гIадин, рагьун,",
        "ТIаде къулун вуго дун хIурупазде,",
        "ХIисабалъ дир кIутIбуз лъарал чагрихъе",
        "Лъалеб, некIсияб кечI ахIулеб буго:",
        "Ганщаз, хIамуз бахуна,",
        "Бакъулъа хIабургъуна…",
        "ХIинкъуге: иццул бетIер",
        "ТIокIкIараб буго нилъер.",
        "«Ралъдахъ» абураб асаралда жанире росун руго сатириял сипатал ва жамгIияб кIваралъул чIахIиял пикраби:",
        "…Къаси гьалаглъарал карачалабаз",
        "Кинабго хъулхъалам рагIалде рехун,",
        "Жиндирго къуватаб хIалтIуда буго",
        "ХIалхьи гьечIеб ралъад рогьалил бакъукь.",
        "Хирияб Дагъистан, дуе щвечIищ мех,",
        "Ралъдаца кинигин, карачалахун,",
        "Жанисан, ургьисан мунго бацIцIине,",
        "Баракатал цIадаз гьумер чуризе?",
        "Гьаби, рачIал далун, нахъе гьелана…",
        "«ЦIумалъул рагIадгун рагъулел гьаби» абураб, кIочонареб, гвангъараб сипаталдалъун, метафораялдалъун хъвараб кочIолъ ратула гьадинал дандекквеял:",
        "…Дир пажил тIохтIасан цIумалъул рагIад",
        "ГIурдатIе кIанцIана, гьабзазда хъвана…",
        "Огь, бахъараб хъуди!.. Гъугъай букIана,",
        "Гъулдулъ цихIинтIаго рагъ ккараб гIадаб.",
        "Гьаби рортанхъана, турщун гъанцIана,",
        "ЦIумалъул рагIадгун рагъ байбихьана.",
        "Гужбузул ццидалаб хIацIу хъванщинаб",
        "Щубалъ чурараб тIегь кIотун тIецана.",
        "Карачалахараб мугIрул гIодоблъи,",
        "Лъедон унеб буго цIумалъул рагIад.",
        "Гьеб кквелин, гъанкъилин жодоцайилан",
        "ЖахIдаялъ мехтарал гьабзазул руккел.",
        "ЦIумалъе гьабзазул гьечIо ургъелцин,",
        "Гьеб даимлъиялъул пикрабалъ буго.",
        "ТIасан – бакъул чIораз рессарал зобал,",
        "Ахада – хирияб инсухъеяб ракь.",
        "ЦохIо алхинчIого, цо лъалхъичIого,",
        "Цо хъитI нахъа тана цIудул рагIадалъ.",
        "Гьаби гьеб рахъалде руго гъанцIелел,",
        "ЦIум бакъуда данде буго боржунеб…",
        "ХIалуцараб ццидалъ цо хIапи гьабун,",
        "Гьаби, рачIал далун, нахъе гьелана.",
        "Чуридул ругьунаб росода аскIор,",
        "Агьан хIухьел биччан, хIурулъ регана…",
        "Гьединал камилал асарал руго ГIумар-хIажи Шахтамановасул. ШагIирасул хIакъалъулъ «Миллаталъ» бахъараб телеочеркалъухъ ралагьизе бегьула «Ютуб» видеохостингалда бугеб басмаялъул гьумералда гьаб адресалда:",
        "2017 соналда «Миллат» казияталъ къватIире кьуна Инхоса ГIали-хIажиясул, ГIахьалчIиса МуртазагIали-хIажиясул, Игьалиса Чупаласул, ХъахIабросулъа МахIмудил, ЦIадаса ХIамзатил, Расул ХIамзатовасул, Машидат Гъайирбеговалъул, Фазу ГIалиевалъул, Муса МухIамадовасул ва ГIабасил МухIамадил хIакъалъулъ документалиял фильмал. МагIарулазе тавпикь кьеги нилъерго халкъги, мацIги, тарихги, гьунаралги рокьизе ва миллаталъул рухIияб хазина, ясбер гIадин, цIунизе. Амин.",
        "Рорхатал мугIрузда руго гIадамал…",
        "ХIамзатил Расулги Гьарадирихъ росуги",
        "КIудияв шагIирасул рухIияб ирс гьоркьоб лъураб форум тIобитIана",
        "2018 соналъул 22 сентябралда Бакьулъ Гьарадирихъ росулъ тIобитIана «Расул ХIамзатовасул рухIияб ирс» абураб форум. Машгьурав шаигIир гьавуралдаса 95 сон тIубаялъул хIурматалда гIуцIараб республикаялъул даражаялъул гьеб тадбир сверана магIарул мацIалъулги, адабияталъулги, маданияталъулги, рухIалъулги, яхIалъулги байрамалде.",
        "ЦIадаса ХIамзат – Бакьулъ Гьарадирихъ росдал имам",
        "Баянаб букIахъе, 1922-1923 соназда ЦIадаса ХIамзат Бакьулъ Гьарадирихъ росулъ имамлъун хIалтIулев вукIана ва гьеб росулъ 1923 соналъ 8 сентябралда гьавуна Расул ХIамзатов. ЦIар рагIарав шагIир гьавураб рукъалъул къадада бан буго мармаралъул къоно.",
        "Форумалда гIахьаллъана Дагъистаналъул хъвадарухъабазул Союзалъул нухмалъулев, халкъияв шагIир МухIамад АхIмадовасул бетIерлъиялда гъоркь МугIрузул улкаялъул творчествоялъулаб интеллигенция. Тадбирал байбихьана КIудияб ВатIанияб рагъда хваразул хIурматалда бараб памятникалда цере тIугьдузул горал лъеялдасан. Форумалъул гIахьалчагIаз ВатIан цIунулаго хваразул рухIазе дугIа гьабуна. Гьединго форумалда гIахьаллъарал щвана Расул ХIамзатов гьавураб минаялъухъеги.",
        "«ХъахIал къункърабазул даимаб ахIи»",
        "Гьарадирихъ гьоркьохъеб школалъул азбаралда тIобитIана «ХъахIал къункърабазул даимаб ахIи» абураб литературияб данделъи. Гьеб рагьана ва бачана форум гIуцIаразул цояв, «Гумбет» газеталъул бетIерав редактор, Россиялъул Хъвадарухъабазул союзалъул член ХIамзат ГIизудиновас.",
        "Расул ХIамзатовасул гIумруялъул, гьесул асаразул инсанияталъе бугеб кIваралъул бицана Дагъистаналъул Хъвадарухъабазул союзалъул нухмалъулев МухIамад АхIмадовас, Авар басмабазул цолъиялъул нухмалъулев МухIамадрасул ГIумаровас, Россиялъул Хъвадарухъабазул союзалъул член ГIиса Шарапудиновас, Бакълъулазул районалъул администрациялъул культураялъул ва туризмалъул гIуцIиялъул нухмалъулесул заместитель МухIамад ГIумардибировас, мебель гьабулеб «Шанс – МК1» фабрикаялъул генералияв директор Халипа Халипаевас, «Гъизилюрталъул харбал» газеталъул бетIерав редактор ГIабдулвахIид Лабазановас, Килалъ росдал бегавул АхIмад Каримовас, ГIалибег Тахо-Годил цIаралда бугеб Республикаялъул миллияб музеялъул Бакълъулазул филиалалъул нухмалъулев Ибрагьим Ибрагьимовас, гьарадирил росабазул бегавул Камил Шапиевас, Гьарадирихъ гьоркьохъеб школалъул нухмалъулесул тарбия кьеялъул хIалтIул рахъалъ заместитель ТIалхIат МуртазгIалиевас ва цогидазги.",
        "ХIамзатил Расулил цIаралъ цолъизарула халкъал ва улкаби",
        "«Расул ХIамзатовас инсанияталъе сайгъат гьабуна свин гьечIеб, гIемеррахъазулаб, гIажаибаб рухIияб ирс. Расул ХIамзатовасул цIаралъ цолъизарула халкъал, улкаби, материкал. Гьесул асараз гIадамал ва дуниял лъикIаб рахъалде руссине къуват кьола, гьел гвангъараллъун, гьайбаталлъун, рацIцIадаллъун лъугьинарула. Жакъа дун вохарав вуго, ЦIадаса ХIамзат, Расул ХIамзатов ва Дагъистаналъул машгьурал цогидалги хIаракатчагIи хьвадарал гьарадирил росабалъе щвеялдаса. Нижер гьалмагъ, шагIир, хъвадарухъан, публицист ХIамзат ГIизудиновас кIудияб хIалтIи гьабулеб буго художествениял асарал машгьур гьариялъе, тIоритIула тарихиялгун маданиял, ВатIан бокьиялъул рахъазда хурхарал гIемерал тадбирал. «Гьеб хваразе гуреб, чIагоязе хIажат буго», – ян хъвана Роберт Рождественскияс. Расул ХIамзатовасул асарал хIажат руго инсанияталъе. ГIадамал цIидасан ва цIидасан тIадруссине руго гьесул бацIцIадаб поэзиялъул иццухъе, гьесул гIакъиллъиялде, гьунаралде», – ян абуна МухIамад АхIмадовас.",
        "Форумалда Дагъистаналъул литератураялъул классик Расул ХIамзатовасул кучIдул цIалана МелъелтIа ва Гьарадирихъ гьоркьохъел школазул цIалдохъабаз.",
        "Россиялъул халкъазул гIадатияб маданияталъул бакълъулазул гIуцIиялъул актераз бихьизабуна Расул ХIамзатовасул машгьураб «МагIарулай» поэмаялдаса цо бутIа.",
        "Аваразул пашманлъи – авар мацI лъачIел лъимал",
        "Рахьдал мацI - халкъалъул рухI",
        "Авар мацI – халкъазда гьоркьосеб ва пачалихъияб мацI",
        "Кавказалъул мацIазда гьоркьоб хасаб бакI ккола магIарул (авар) мацIалъ. Аза-азар соназ аваразул пачалихъияб мацIлъун букIана гьеб. МацIал гIемераб Кавказалда халкъазда гьоркьосеб каламлъун букIана аваразул болмацI. Гьединаб мацIалда цIех-рехчагIаз лъураб цIар буго lingua franca (лингва франка). Амма цо-цояз бихьизабулеб буго гьеб лингва франка кколин къокъ гьабураб ва жуба-гъубазабураб, киназдаго бичIчIулеб мацI. Кавказалда тIибитIараб ва бахIарчияб магIарул халкъалъул рухIлъун кколеб калам буго авар мацI.",
        "БатIи-батIиял гIасрабазда магIарулазул пачалихъалъул мацI лъазабулаан аваразул гьудулзабазги тушбабазги. Имаматалъул заманалда гIурус империалистазул аскаралъул чанги офицерзабазда лъалаан авар мацI. Гъуниб Шамил имамасулгун къотIи-къай гьабизе вачIарав офицер Лазаревасдаги лъалаан болмацI. Гьединал тилмачал чанги рукIана.",
        "МагIарул мацIалда пикру гьабун, хъвадарана, чIахIи-чIахIил пачалихъиял ва цоги рахъазул хIаракатчагIи. Расул ХIамзатовас магIарул мацIалда кучIдул цIаличIеб материк хутIичIо. Гьес авар мацIалда жиндир асарал цIалулаан Москваялъул кIалгIабазухъги, Япониялъул шагьараздаги, Парижалъул залаздаги.",
        "Аслияб куцалда авар мацI бечед гьабуна, цебетIезабуна гIалимзабаз, шагIирзабаз, хъвадарухъабаз. Гьале авар мацIалъул хIубаллъун чIарал магIарул хъвадарухъабазул цо-цо цIарал: Кудалиса ХIасан, ГIаймакиса Абубакар, Хьаргабиса ТIалхIат, ТIелекьа Этил ГIали, Ругъжаса Элдарилав, Инхоса ГIали-хIажи, ГIахьалчIиса МуртазагIали-хIажи, Игьалиса Чупалав, Инхелоса Къурбан, Кьохъа МухIамад, Гьигьалъа МухIамад-хIажи ХIусайнияв, Хьаргабиса Бегилав, Ругъжаса ГIанхил Марин, ЦIоралдаса ЛъикIазул Малла-ХIасан, Гьидалъа Удурат, БакьайчIиса Тажудин (ЧIанкIа), ХъахIабросулъа МахIмуд, ЦIадаса ХIамзат, Расул ХIамзатов, Ражаб ДинмухIамаев, Муса МухIамадов, Фазу ГIалиева, ГIабасил МахIамад, МухIамад Сулиманов, Тажудин Таймасханов, ГIумар-хIажи Шахтаманов, Багъатар ХIажиев,",
        "ГъазимухIамад ГъалбацIов ва гIемерал гьанир рехсечIелги жакъа чIаго ругелги магIарул хъвадарухъаби.",
        "Аваразул хъвадарухъабазул хIурмат гьабунгутIи ккола магIарул мацIалъул адаб тей, гьелде мугъ рехи. Расул ХIамзатовас бащдаб гIасруялъ бетIерлъи гьабураб Хъвадарухъабазул союзалъул сан гьабунгутIиги ккола авар мацIалъул агъаз гьабунгутIи. АнцI-анцI соназ гьеб къебелъиялда куцана аваразул шагIирзаби, прозаикал, драматургал. Расул ХIамзатовас дунялалда рагIизаруна Дагъистанги, МагIаруллъиги, авар мацIги. ХIамзатил Расулил тIахьал цIалана хIатта космосалдаги. Гьелъул хIакъалъулъ хъвалеб буго гьесул цо сонеталда.",
        "Араб гIасруялъул бащалъиялда Расул ХIамзатовасул жигаралдалъун кьучI лъуна авар адабияталъул «Гьудуллъи» журналалъе. Гьеб журналалъул гьурмазда рахъана магIарул къалмил устарзабазул бищун лъикIал асарал. ГIурус ва цоги мацIазде руссинарун, дунялалда тIиритIана гьел. Цо заманалда гьеб журналалъул тираж къоазарго экземпляралдаса цIикIкIараб букIана. Авар маданияталъул гъасде рорчIарал цо-цо къосарал гIанхварабазе, ашбазчагIазе бокьун букIана гьеб машгьураб журналги къазе. Амма гьезул зурма чIинтIана ва къали бихъана, гьезул бакъаналда гъоркь кьурдулев гIаданиб нах бугев чи ккечIо. 2012 соналдаса гьеб журналалъе редакторлъи гьабулеб буго Дагъистаналъул Хъвадарухъабазул союзалъул секретарь, авар адабияталъул секциялъул нухмалъулев МухIамад ПатахIовас. ЛъикI букIинаан, магIарулаз гьеб журналалде жеги цIикIкIун кIвар кьуни, хасго гьеб хъвазе рекъараб букIана авар мацIалъул мугIалимзабазда ва интеллигенциялъул цоги вакилзабазда.",
        "ТIасахун буюрухъ бачIун гьабуралдаса, жалго лъугьун, ишалъул кIвар бичIчIун, ракIалъ ахIун, пикрабаз нухде рахъинарун, гьабураб хIалтIи лъикIаб ва тIокIкIараб букIуна. «Дица кечI гьабуларо, дица кечI ургъуларо, ургъичIого, бачIа гьеб, бадибе магIу гIадин», - гьедин хъвана ХIамзатил Расулица. МагIарул адабияталъулги, публицистикаялъулги, мацIалъулги ургъелги бугел, ракIазулъ ва пикрабазулъ магIарул каламги бессарал гIадамаз рагьана авар мацIалда рахъулел газетал ва журналал. 1917 соналда «Аваристан» абураб газета биччалаан машгьурав маданияв хIаракатчи, Дагъистаналда тIоцебесеб басмахана рагьарав гIалимчи ЧIохъа МухIамадмирза Мавраевас.",
        "Пачалихъалъ цIиял газетал ва журналал рагьизе кьураб изнуялдаса пайдаги босун, XX гIасруялъул ахиралда ва XXI къарнуялъул авалалда магIарул халкъалъул ургъел бугел гIадамаз къватIире риччана нилъер гIагараб мацIалда казияталги журналалги. МагIишат данделъулеб, бечелъи бакIарулеб иш гуро гьеб. РакIалъ ахIун, магIарулазул гIузраби ва масъалаби рорхизе эркенал алатал рокьун, миллаталъул цIарги цIаги хириял гIадамаз рагьана гьел басмаби: «Сабаб», «Имамат» журналал, «МагIарулал», «Заманалда цадахъ», «ЖамагIат», «Аваристан», «Миллат» газетал ва цоги информациялъул алатал. МагIарул миллаталъе ва мацIалъе гьабулеб бацIцIадаб хъулухъ ккола гьеб. Меседилъ тIерхьинавичIого, инсанас гали бахъулареб заманалда гьединаб, ракI-ракIалъ ва унго-унголъун гьабулеб хIаракат букIин буго хIикматаб ва сахаватаб иш.",
        "МагIарул миллияб автономиялда цебе гIуцIараб МагIарул басмабазул цолъиялъ 2016 соналда хIалтIизе биччана авар мацIалда бахъулебщинаб басма цолъизабураб «МагIарухъ» (avarpressa.ru) портал. ТIолабго гьей сайт буго магIарул мацIалда. Гьединаб портал цоги гьечIо. Сайталъул щибаб бутIа кьун буго магIарул мацIалда. Чанго моцIалда жаниб гьениб бахъана щунусгогIан макъала, гьел гьоркьор лъола машгьурал социалиял сурсатазда. АнцI-азаазар чияс цIалулел руго гьеб сайталдаса макъалаби. МагIарулал гIумру гьабун ругел ракьазда биччалеб 27 казият-журналалъул хасал бокIнал гьарун руго сайталда. Гьеб хIаракатги ккола миллаталъул миллат гьабизе таваккал гIурал гIадамазул хIалтIи.",
        "Гьединал, тIасан тIилица кьабун гурел, унго-унголъунги, гьинал рекIел цIаялъ рижизарурал ва магIарул мацIги цIарги борхатго кколел, церетIезарулел ишал чанги руго, рихьизе бокьани, ракIал беццлъун ратичIони. Гьединаб хIаракат ккола магIарул мацIалъул бацIцIалъи ва кIодолъи наслабаз наслабахъе кьеялъе гьабулел аслиял хIалтIабазул цояблъун.",
        "АнцIго соналъ церего хъварал мухъалги ракIалде щвезарила гьанир:",
        "ЧIвадарухъан",
        "Наркотик сунтIарав, сунтIлъун мехтарав,",
        "ВачIана рокъове къаси гIолилав.",
        "Гьесул чохьол эбел, богол какги бан,",
        "Какикьжоялдаго лъалхъун йигоан.",
        "Буго авар мацIалъ дугIа гьабулеб,",
        "Гьай херай эбелалъ: «Дир вас цIуне», - ян.",
        "Суждаялдаги чIун, буго гьарулеб:",
        "«Гьардарав БетIергьан, вас лъикI хьихье», - ян.",
        "2.",
        "Наркотик сунтIарав, сунтIлъун мехтарав,",
        "ВачIана рокъове къаси гIолилав.",
        "Гьас цебе батараб щущазабуна,",
        "ХIарщул цIурал хьитаз хIуржа мерхьана.",
        "Чохьол эбелалъул какикьжоялде",
        "Инжит тударана гIоркьилав тIаде.",
        "ДугIадуй ритIарал кверал къотIана,",
        "Вас цIуни гьарулеб кIал бидул цIуна.",
        "3.",
        "Васас эбел чIвараб рукълъун бихьула",
        "Рахьдал мацI кIочараб Дагъистан дида.",
        "Чохьол эбел чIварав васлъун бихьула",
        "Инсул мацI лъалареб цIияб гIел дида.",
        "ЛъагIалил хIасилал",
        "РикIкIен дагьлъаниги, гьунар гIемерал,",
        "ГIурда тIегь бижизе чорхол би тIолел",
        "2017 соналда «Миллатги» миллатцоялги",
        "ХIурматиял магIарулал, рагIалде бахъана 2017 сон. Кинаб букIараб гьаб сон Дагъистаналъе, магIарулазе? Официалияб статистика кьела хасал министерствабаз ва идарабаз. «Миллаталъ» кIвар буссинабулеб буго цо-цо хIужабазде ва лъугьа-бахъиназде. 2017 соналъул аслиял ишазул цояблъун ккола магIарухъе хъил тIурал нухал рахъи, гьеб рахъалъ гьабураб хIалтIи.",
        "Гьеб ккола 2013-2017 соназда Дагъистаналъе бетIерлъи гьабурав Рамазан ГIабдулатIиповасул хIаракаталъул хIасил. РукIана ГIабдулатIиповасул гIоларел рахъалги. Амма гьесул бетIерлъиялда гъоркь Дагъистан лъикIго цебетIуна. 2017 соналъул сентябралда гьес жив хъулухъалдаса нахъе унев вугилан лъазабуна.",
        "Миллиял фестивалал, пресс-турал, хитIабал …",
        "Гьаб макъалаялда цIакъго гъорлъе лъугьун экономикаялъул ва цоги рахъазул бицунеб гьечIо. «Миллат» басмаялъ нилъер халкъалъул ургъалида гьабураб хIалтIул дагьабго хIасил гьабизе ракIалде ккана. 2017 соналда ккарал аслиял лъугьа-бахъиназул ва «Миллат» газеталъул пикру ва хасаб нух щокъроб къаразулги гьаб нилъер басма бокьулел унго-унгоял магIарулазулги хIакъалъулъ МухIамад БисавгIалиевасги хъван буго гьаб номералда. ХIакъикъаталдаги, Москваялде гIунтIун, «Миллат» газеталда тIасан хъвадаричIев нилъер халкъ рихарав чи хутIун ватиларин абизе бегьула. Гьеб тайпаялъул рахъалъ ЦIадаса Расулица «Дир мацIихъаби» кочIолъ мухIканго хъванги букIана. Аллагьасул цIоб камугеги нилъее, гьел мацIихъабазеги камугеги.",
        "Амма «Миллат» басмаялда 2017 соналдаги кIвана аваразул жамгIияб гIумруялда бакьулъ къеркьезе, темабакьа хIинкъичIого, сапараздаса нахъе къачIого, халкъалда гъорлъ жубан, лъадарун, масъалаби ва суалал рорхун, жигаралда хIалтIизе.",
        "Баркала буго щивав газеталъул гьудуласе, гьаб нилъер басма цIалулезе, пикру бугел миллатцоязе. Ниж хIалтIулел руго Аллагьасе ва халкъалъе, нужее, гIоло.",
        "«Миллат» басмаялъул хIаракаталдалъун 2017 соналъул риидал Гъуниб магIарда тIобитIана МагIарул мацIалъул мугIалимзабазул данделъи, гьединго Бакълъулазул мухъалда ноябралда гьабуна МагIарул мацIалъул, адабияталъул ва маданияталъул фестиваль. МагIарул басмабазул цолъиялъ сапарал, пресс-турал гIуцIана, Шамил имамас 220 сон тIубаялда ва цоги лъугьа-бахъиназда хурхинарун. Гьеб ассоциациялъ 2016 соналда рагьараб «МагIарухъ» ( Аварпресса.ру, avarpressa.ru) портал чIагояб куцалда хIалтIулеб буго. МагIарул мацIалъул мугIалимзабазул ассоциациялъ ва Авар басмабазул цолъиялъ миллияб мацIги тарихги цIуниялъе, церетIезариялъе, гьоркьоб къотIизе течIого, хIалтIи гьабулеб буго. «Миллаталъул» номеразде цIидасанги ралагьани, гьеб хIаракат нужеда бихьила газеталъул гьурмаздасан.",
        "«Миллаталъул» проектал: «Тарихалда лъалкI тарал магIарулал»,«МагIарул росаби», «Адабияталъул сагIат», «МагIарухъе нухал, «МагIарул махщелчилъи»…",
        "2017 соналда «Миллаталъ» чанго проекталъе кьучI тIамуна, магIарулаз гьел лъикI къабулги гьаруна. Маялдаса бахъараб «Миллат» газеталъ редакциялда тIоритIулел руго, «Адабияталъул сагIат» абураб проекталда рекъон, гургинал столал, дандеруссинал. Гьелъул хIасилалда гIуцIарал телеочеркал лъун руго басмаялъул хасаб гьумералда «Ютуб» видеохостингалда. 2017 соналда нижеца передачаби гьаруна Игьалиса Чупаласул, Инхоса ГIали-хIажиясул, ГIахьалчIиса МуртазагIали-хIажиясул, ЦIадаса ХIамзатил, Расул ХIамзатовасул, Муса МухIамадовасул, Фазу ГIалиевалъул, Машидат Гъайирбеговалъул ва ГIабасил МухIамадил хIакъалъулъ. Гьединго передачаби рахъана Бузнаб нух гьабиялъул ва Унсоколо росдал цIулал тIагIелал гьарулел махщелчагIазул, «МагIарухъе нухал» ва «МагIарул махщелчилъи» проектазда рекъон.",
        "Гьел передачаби нужеда ратила «Ютуб» видеохостингалда «”Миллат”» газета» абураб гьумералда гьаб адресалда:",
        "Аллагьас хъван батани, 2018 соналдаги нилъ гIемер дандчIвана, нилъер халкъалъул масъалаби рорхила, миллаталъул милат гьабила. Жеги чанги хъвачIел пикраби руго, щвечIел росаби, кулаби ва щобал руго, рихьичIел миллатцоял руго…",
        "Проза",
        "ХIаригабурлъухъ",
        "(гьитIинаб къиса)",
        "«Тимурил бидулаб нух» абураб асаразул рахасалдаса гIекI",
        "ТIоцебесеб гIанси тIей. Пуй-чIвай",
        "ГIазул васикIоясде сверун вахъунев вукIана Чанахъан. Гьарзаго балеб гIазу пулеб гьороца хъамулеб букIана. Ссаназдаса бацIцIад гьабун лъухьун, гIурабазда, сиртазда, хъинсазда гIазул риццатал гIансал гьарулел рукIана гьороца.",
        "Нух батIа бахъизе лъалеб хIал гьечIоан. МегIералъул щоб пуй-чIваялъ цIан битIизабун бугоан. Чанго натIалъ гурони, сверухъ щибго бихьулароан. Хъубухъун лъураб гIодонакIкIалъ бецIлъизабун букIана дунял.",
        "Радал Хасавюрталдаса къватIиве вахъарав Чанахъан къоялъ гьанив нухда хутIана. Гьасул тIадагьаб УАЗ-3151 машинацин чара къосун ккана. ГIарахъмагIарда вехьасда гIадин, гIодобнакIкIалъ нух къосинабурав ва ккараб мухъ-рахъ бичIчIуларев Чанахъан машинаялъуса къватIиве вахъана.",
        "Гьениб пуй-чIваялъулъ бараб чанго лахIзаталъин гIазул васикIолъун лъугьине дагьав хутIарав нухлулав.",
        "Гьасул бухари-тIагъурги, дубленкаги, хинаб тIужуги, хасалил хьиталги гьороца тIад речIчIулел гIазул хIулабаз рахьхъахIлъун рукIана. ХъахIрасалъ тIубанго кверщел гьабичIеб гьасул тIарцIцIаб мегежги хасалил пуй-чIваялъ гIазухъахIлъизабуна. Чанго дакъикъа иналде Чанахъанил кьунсрузги тIелхазги сверухълъиялъе хасиятаб хъахIаб кьер босана. Жакъа тIабигIаталъ гьаниб, хъахIаб гуреб, батIияб кьер толеб букIинчIо. Гьебго релъадулъ ччун бахъана гьасул машинаги.",
        "Нухлуласда цадахъ рукIана гьесул гIолохъанал лъимал – 21 сон барав Маххулавги 19 сон барай Меседоги.",
        "Тарихалъул мугIалим Чанахъанасда ракIалде щвана гьаб ХIаригабурлъи мегIералда хурхарал къисаби, бицаби, маргьаби. Хех гьавун машинаялъувеги вахун, гIанси тIунгIаги бачIунгегиян палгъан ккарав Чанахъан лъималгун ва машинагун цадахъ, анлънусидаса цIикIкIун соналъул манзилги тун, XIV гIасруялде гьабго магIарде ккана.",
        "КIиабилеб гIанси тIей. Тилмач ХIохьолав",
        "– ГIандибги Усишабги гIадамазда тIад лал тIамуралъухъ, гьаб МугIрузул улкаялда вахIшилъаби гьаруралъухъ, жакъа магIарулазул ракьалъ нужедаса рецIел босулеб буго! – ян гьорода данде ахIун биччана Чанахъаница, чахъаби гIадин, ХIаригабурлъухъ гIунулел Рекъав Тимурил боязде вуссун.",
        "ХIикматго ралагьана Чанахъанасухъги лъималазухъги къолдабазулъ, яргъилъ ва гIазу-цIералъулъ тIерхьарал гIадамал. Гьезда гьоркьов вугев тилмач-магIаруласда бичIчIана Чанахъанасул рагIабазул магIна. Амма гьал лъабазулго ретIа-къайги аскIоб бугеб махх-чаранги тилмач ХIохьоласул гIакълуялъ росулел рукIинчIо. Жиндир беразда божуларого, лъикI кIвекIана гьес гьел, ва нахъеги тIаде рачIаразухъ чIваркьун, хаган валагьун хутIана. ШайтIабаца ккурал чагIицин гуродай гьалилан хIисаб гьабуна ХIохьолас. Тилмачгун цадахъ чанго рагъухъанас живго Рекъав Тимурил чIел бугеб бакIалде рачана Чанахъанги лъималги.",
        "Нусал яги цоги бегIерлъи бугищали лъикI хал-шал гьабуна гьазул Бакъбаккул парччахIасул нукарзабаз. Щаклъизе гурони жого букIинчIо гьал лъабазулго сипат-сураталъулъ ва рагъа-ракариялъулъ. Щибали лъалареб къайи-матахIги бугоан гьазухъ. Чанго нукарас рега-ритIана гьазул телепонал. Гьез чи чIваларилан хIукмуги гьабун, тIадруссинаруна бетIергьабазухъе. Лъабалго парччахI вугеб рокъоре лъугьиндал, Маххулас XXI гIасруялде жиндирго гьудуласухъе телепоналъ смс хъвана: «Ниж Рекъав Тимурилгун гара-чIвари гьабихъезин руго», – ян.",
        "Лъабабилеб гIанси тIей. Хонжролги къалмилги тарих",
        "Азияги Европаги мерхьунев вугев Маххул Рекъав цоги бодул церехъабазда ва рагъухъабазда гьоркьов бер речIчIаравго ватIа вахъана Чанахъаницаги лъималазги. Чабхъеназдаги нукарбазаз Тамерланил тах цадахъ босулаан. ЧIухIун гьелда гIодов чIун вугоан вахIшияв азиялъулав. ПарччахIасул меседил тажалда тIад хъубухъун къазабун бугоан кIудияб гIиял тIагъур. Чахъабазул тIахьазул гьабураб тIимугъ ретIун букIана гьесда. Багьаяб къохьол гьарурал чакмабиги ругоан. Къваридабго рокъоб цIа бакун букIаниги, сверухълъиялда гIергIедулеб гьалагаб гIазул пуй-чIваялъ цоцалъа бахъулеб бугилан кколаан ганчIил гьабураб гьеб минацин.",
        "Маххул Рекъасул бадиве валагьана Чанахъан. Инсанасул къотIарал бидурихьазулъа кьабулеб би гIемер бихьарал берал ругоан гьел. РукIкIалабазул цIураб чабхъадуласул гьумералда цебехъанлъи гьабиялде ругьунаб пахруяб асар халлъулеб букIана. ПарччахIасул чIелалъуре лъугьаралщинал гьесие къулулел ругоан, Чанахъанасе ва гьесул лъималазе къулизе бокьичIо. Гъура-чункараб узбек мацIалда тIаде щваразул хIакъалъулъ чанго рагIи абуна Тимуридехун тилмач ХIохьолас. Цинги Тимурица гьадинаб калам гьабуна (тилмачас «гIажаибал лъабгоязе» магIарулалде буссинабуна хадуб гьеб):",
        "– Бащдаб дунялалъул кверщелчи Тимур ибн Тарагай Барлас ккола дун. Меседил Ордаялъул хан Тохтамышица инкар гьабуна дие мутIигIлъизе. Гьев къоселасда бихьана дир бодул гучалда жиндир квер рекIулареблъи. Гьесул мекъи ккарал ишазда нахърилълъаралщинал ва дие мутIигIлъичIел росабиги шагьаралги дица рахъана, рухIана, гьел инкарчагIазда лал тIамуна. Къей лъаларев Тимур ибн Тарагай Барласил шавкат бихьана гьезда. Дица гъурал цIаяз бухIулеб буго нужер МугIрузул улка. ЦIакъго щулиял шагьаралги хъулбиги сихIруялдалъун, махсароде кквеялдалъун росана дица. Биччанте Тохтамышида бихьизе гьесул кIудияб пачалихъ дица щущазабулеб куц, гьесул рахъкколезул гвангварабазул гохIал толел руго дица киса-кирего, гьединго - гьаб МугIрузул улкаялдаги! Дида бахъизе кIолеб букIинчIо Алмахъ шагьар. Гьеб хъалаялъув вукIана анкьго-микьго азарго чи. Гьез щулаго цIунун бугоан жидерго шагьар. Амма дир жасусаз гьеб хъаладул гIадамал къуркьизарулел баянал ралагьана. Гьезие иццул лъим къотIизабизе кIвана. Бащдаб дунялалъул парччахIасе мутIигIлъичIел алмахъалъулазе букIине кколеб тамихI гьабуна дица. Гьезда квер хъваларин ва шагьар биххизабиларин рагIиги кьун букIана хъаладул каваби рагьизе разилъарал алмахъалъулазе. СихIирлъи – бергьенлъиялъул шартI! Дир бахIарчиял рагъухъабаз Алмахъ биххизабуна, гьелъул гIадамал гъурана, цо-цоял лъутунги ана. Тамерланида дандечIезе бегьуларо, гьеб ккола кIудияб такъсир. Гьаб дир чIелалде щварал нужеца дие бетIер къулулеб гьечIо. Дида цебе къулулареб бетIер хатIихалда бала дица, чахъдал кинигин!",
        "– Куцго сахаб гьечIин гьасулин ккана, тIоцебе дуда берчIварабго, дида ракIалде, – ян жаваб гьабуна Чанахъаница (тилмачас хадуб мухIканго таржама гьабуна) Тимурие. – Дуцаги дур бодул церехъабазги МугIрузул улкаялда гьабураб пасалъи, анлънусго сон аниги, кIоченчIо гьаб ракьалъул гIадамазда ва инсанияталъул тарихалда. Гьеб гIасилъиялъул бицун, мактабазда цIиял гIелазе дарсал кьола дица. Самаркандги Бухараги цIигьарун рарав, астроном Улугбекил кIудияв эмен Тимурица дунялалда тараб бидулаб нух! ГьабсагIатги дур гьеб нух бихьизабула МугIрузул улкаялда харабаз гьитIиназда. Мун бергьинчIо! Мун къуна! Дур лъалкIал руго дандиясде боргьараб беццаб ццидал вахIшиял лъалкIал, Меседил Ордаялъул хан Тохтамышидаса рецIел боси мурадалда тIуна дуца лъималазулги, руччабазулги, харабазулги би, рухIана ва щущазаруна мугIрул халкъазул росабиги шагьаралги. Амма дуца гъураб цIаялъ бухIун лъугIичIо нижер ракь. Дур чабхъадулаз риххизарурал росабиги хъулбиги нижеца цIидасан рана. Мунги дур гIащтIичагIиги гьаниса ана. Гьаб ракьалъул бетIергьаби – ниж – хутIана. Кьурабазда ахал гьаризеги хъинсазда хурзал рекьизеги мугIрузул халкъазул гурони гьунар гIоларо!",
        "Ункъабилеб гIанси тIей. Улугбекил мугIалим Каримбей",
        "Чанахъанил рагIаби магIарулалдаса узбек мацIалде руссинаруралго, Тамерланил ццин гьалаглъана. XXI гIасруялдаса «гьалбадерил» гарбал къотIизе буюрилин вукIаго, Улугбекил мугIалим, Тимурил мирза, гIакълучи Каримбей вачIана цеве:",
        "– КIудияв гIамир Тимур ибн Тарагай Барлас! Гьев тарихалъул мугIалимасдаса гIелмияб пайда босизе рес буго нилъее. КигIан кIал хъачIав чи гьев вукIаниги, тарихчи чIвачIого нахъе цIунани, дур пачалихъалъе гьелъул хайир букIина, бетIер чIахъаяв кIудияв гIамир Тимур ибн Тарагай Барлас!",
        "– Дир беразда цереса нахъе раче! ГIазул пуй-чIваялъ ва тIолел гIансаз аскар гъурулеб мехалъ гьев чIухIарав тарихчиясул хабар камун букIана дие! – илан хъетIана Рекъав.",
        "Тимурил бо лъалхъараб бакIалда букIараб ракьулъ гьабураб цоги рокъоре щвезаруна берал къваридал рагъухъабаз Чанахъанги, Маххулавги, Меседоги. Гьениб Каримбейица Гъиргъизиялъул мугIрузул ва дора дандчIвалел пуй-чIваязулги гьуразулги бицана, амма ХIаригабурлъухъ гIадаб кутакаб кьаби гIазуца Тимурил боялда кибниги щвезабичIилан мукIурлъана гIалимчи-мирза. КигIан кьварарав чи вукIаниги, цIаларал чагIазухъ, махщалилазухъ цо-цо гIенеккулин гIамир Тимур ибн Тарагай Барласилан тIадеги жубана гьес.",
        "– Чанахъан, дица нуж кIудияв гIамир Тимур ибн Тарагай Барласил гучаб пачалихъалъул тахшагьаралде Самаркандалде ахIулел руго, яргъил мацI гуребги, гIелмудул мацIги нижер къираллъиялда тIибитIун бугеб куц бихьизе, – ян кIалъана Каримбей.",
        "– Нужеца гьаб МугIрузул улкаялда бекьулеб зулму бичIчIулеб гьечIо нижеда. Щиб лъалеб, Бухаралде ва Самаркандалде щведал, нужер маданият бичIчIизе рес буго. Рази вуго дун, – илан жаваб гьабуна Чанахъаница.",
        "XXI къарнуялъул магIарул тарихчияс XIV гIасруялъул Бухараялде ва Самаркандалде гьабураб сапаралъул батIа-батIайиса бицуна гьелъул хIакъалъулъ махI чIварал чагIаз. Гьаб къисаялъул авторасда живго Чанахъаница бицана кинабго мухIкан гьабун. Саламатаб даптар цIела, гьеб къалмиде босани. Цогидаб гьитIинаб ялъуни кIудияб къиса бижизе рес буго гьел ракIалдещвеязул кьучIалда.",
        "Каримбей Чанахъан вачараб ракьулъ гьабураб рокъоса къватIиве аравго, жеги кукатлъана гьуриги гIазу-цIералъул пуй-чIвайги. БацIазул руруй кIочон тараб, гIинкълъизабулеб гIадаб кIудияб гьаракь букIана сверухълъиялда боржанхъулеб. Тимурил чанго рагъухъан, гIундул рихъун, гIадаллъун лъугьана. Гьеб ахIиялъул, хъирхъириялъул карачалабаз рих-риххизарулел рукIана бакI-бакIазда тIепун чIарал «бащдаб дунялалъул парччахIасул» бодулал. МугIрул тIогьиса тIун бачIараб иргадулаб гIансиялъ кIкIалал тIинде рачун ана чияр ракьалда зулму бекьарал Гьоркьохъеб Азиялдаса рагъухъаби.",
        "Щуабилеб гIанси тIей. ХIаригабурлъи кIалъана",
        "ХIаригабурлъи гаргадана, кьурабазул ганчIилал заралги рукъун, багъаранхъдана гьеб. Тимурил рагъухъабазул рас бахъун чIана, кьертIуна. Кьураби риххулеб гIадаб гьаракьалъ ХIаригабурлъи мегIер кIалъана:",
        "– Лееее, инсанлъи лъугIарал зулмучагIи! Чорок гьабуге дун, нужер нахъегIанал чурхдул тIаде рахиналдалъун! Гьадин кIорокIула дица нуж! Гьадин гIазу речIчIун чIвала дица нуж! Те дунги гьаб МугIрузул Улкаги магIарулазе! РухIгIан дун хириял гьаб ракьалъул бетIергьабазе! Дир парсазухъ гIиял хьихьула гьез! Дир щобазда хурзал рекьула гьез! Хьитал рахъун, хIатIида гIицIго гурони, хурзабахъе лъугьунаро гьел! Санайил беэн гьарула хурзал! Толаро гьениб чIар! Дир ругънал сахгьарула гьез – ччукIалабазда гъоркь къадал рала, кьураби кквезе гъутIби чIола! Дир щобазда щущарал гьарчал рищун, гъугъдузул гохIал гьарула! ГанчIил росаби, нухал, сиял эхетула! Дунги гьаб МугIрузул Улкаги магIарулазе, гьаб ракьалъул халкъазе рижарал руго. Гьал халкъал МугIруз кидаго цIунана ва цIунизе руго! Гьез ниж цIунаралгIан мехалъ! Нуж тIубанго гъурун тIагIинаризе бокьун батичIони, рачIарабго бидулаб нухалъ нахъе ххазабе; лъималги, руччабиги, харабиги чIварал бидулал квералги росун, нуж МугIруз тIад хIехьоларо!",
        "Иргадулаб тIун бачIараб гIансиялъ рачун ана Рекъасул таманал бодулал. Живго Тимурги хIалихъе ворчIана нахъе. Щиб лъалеб, гIелмуялде гьоркьо-гьоркьоб гьабулеб сахаб бербалагьиялъ ворчIун ватизеги бегьула.",
        "Азиялдаса вачIарав «бащдаб дунялалъул парччахIасул» аскараз мугъ берцин гьабизегIан ХIаригабурлъухъ пуй-чIвай сасинчIо. Гьел цереса тIагIун хадуб гурони МегIералъул ццин гIодобе буссинчIо. Цинги накIкIазда гьоркьосан мегIер къалъизабуна бакъалъ. Хадуб, гIазу чучлъидал, къватIире рехана тушбабазул жаназаби. Гьездаса бахъараб квешаб махI магIарухъго тIибитIана. МугIрузул улкаялъул бетIергьабаз хех гьабун ракьулъ рукъана бидулал. Кавказалъул ракьалъ бигьаго къулчIана гьел.",
        "Доб 1396 сон ракIалде щведал, гьанжеги согIлъула мех-мехалъ ХIариб мегIер. Гьеб сон гуребги, чанги рихьана гьелда захIматал мехал… Киналго къисаби гуро ХIаригабурлъиялъ цIиял наслабазе рагьулел ругел… Щиб лъалеб, жеги гаргадизе бегьула ХIаригабурлъи. Гаргадизе бегьула МугIрузул улкаялъул щибаб мегIер, кьуру, габурлъи, гамачI, си, сухъмахъ.",
        "2012 -2013 с.с.",
        "КIазищ чIвалеб, цIализейищ цIалилей?",
        "ТIолго дунялалда исламалда сверухъ бугеб гIадаб гIемераб хабар буго бусурманчIужуялъ кIаз чIваялда сверухъги. «Гьебищха исламалъул хIуби, гьедигIан цIакъ гьелда тIаделъизе» абун ракIалде ккезе бегьула нилъеда.",
        "Руччабазул, ислам жиндалъун загьирлъулеб тIоцебесеб гIаламат буго гIаврат бахчи, ай гьумер – квер хутIун тIолго черх. Берцинго, исламияб къагIидаялъ ретIа-къарай чIужугIадан йихьидал исламияб динги ТIадегIанав Аллагьги ракIалде щола. Гьеле гьеб буго жакъа руччабазда кIазал рахъизаризе хIалтIулел киналго чагIаз гьукъулеб жо. Мисалалъе босани, Азербайджан. Милли-Межлисалде суал босун буго хIалтIуда ругел руччаби кIазалги чIвачIого рукIине кколин, светияб хIукуматалда гIадин абун. РакIалде ккезе бегьила азербайджаназе жидерго гIумру лъикIлъизабизе кIазаз квал-квал гьабулеб бугилан. Гуро, гьеб буго цо кивалиго вугев къуватав чиясда берцин вихьизе гьабулеб иш. Гьедин гьабун букIана дагьал церегIан соназ Турциялдаги, жо ккечIо, цIидасан закон бахъулел руго, тIадегIанал цIалул идарабазда ясазе кIазал чIвазе биччараб. ХIисаб гьабе дуниял ккун бугеб бакI! Бусурбабазул цIураб хIукуматалъ руччабаз кIаз чIвазе ихтияр бугилан закон бахъулеб!",
        "Гьелдаса лъикIаб хIал гьечIо жакъа Дагъистаналдаги. МахIачхъалаялда ругел гIемерисел школазул директорзабаз кIаз чIварай яс хIалтIуде йосулей гьечIо. КIаз чIвазе лъугьарай цIалдохъанги, къаби-къабихIал рагIаби абун, кьерилазда цее суризаюлей йиго. Кколел руго хIужаби эбел-эмен лъимер цоги бакIалде цIализе кьезе тIамулелги. Цо гьединаб школалъул директорасулгун гара-чIвари гьабидал гьес абулеб буго, жидеца гьукъулеб гьечIилан косынка чIвазе, амма хIижаб ретIарал ясал жидее школалда хIажат гьечIин, гьел гьукъизеги ругин. Бихьизабураб хIалалъ исламияб ретIел ретIизе биччалеб гьечIо. Щайдай? Щиб квал-квал бугеб гьелъул? Щай гьеб ретIел гIадамазда рихараб? Гьал суалазе, кин ургъаниги, вацал ва яцал, дидани цохIо жаваб батулеб буго. Ислам квешаб жолъун бихьизабизе хIалтIана гьелъул тушбаби. Дунялалда киса-кирего гьарулел кьвагьиял, рагъал, питнаби бусурбабазда рухьинаруна. Гьелъулъ букIана бищун кIудияб сихIруго. Тушбабазда кIвана гьаб ахираб чанго соналда жаниб исламалъул цебетIей хIинцлъизабизе. Гьай-гьай гьезие бищунго кIудияб квербакъи щвана жалго бусурбабазул. Лъабкъоялда анцIго соналъ, дин гьукъидал, упин абун кIалъачIого чIун рукIаралщинал жагьилзаби, гIадлу чучлъидал, шаригIатги кьочIое босичIого, тIубан пачалихъалда имамат гьабизе гъазаватал гьаризе лъугьана. Гьеб жидер иш мекъи букIин жидедаго бичIчIулеб букIун батила, пайда щиб, питнадул гьоко гиризе биччан хадуса чIезабизе захIмат букIуна.",
        "Жакъа шагьаралда гIолей, исламияб хъизаналдаги йигей ясалъе рес рекъезехъин гьечIо гIумруялда рекъараб бетIербахъи гьабизе, букIине кколеб лъай щвезе. ХIижаб чIвазе бокьараз щибха гьабизе кколебилан гьикъидал, довго директорас дие жаваб гьабуна мадрасаялдеги ун йикIа абехаян. ЦохIого мадрасаялда цIалун жакъа тIубалареблъи лъиего цIияб жо гуро. Кин абуниги, Дагъистаналдаги Чачаналъги гьабураб рагъалъ ва кьвагьияз жеги чанго наслаби исламалдаса хIинкъулеб хIасил кьуна, хварал-чIваразул бицинего бицинаро. ГIумру-яшавалъул щибаб иш-пишаялда гьеб хъатIулебги буго.",
        "Нилъеца, щиб цо кIаз бахъиялъ кьелеб зарал абун толеб бугони, вацал, гьеб буго исламалъул кьучIдаса гамачI бахъи гIадаб жо. Бащдаб черх къватIиб рехарай мугIалим черх бахчаралдасаги хехго хIалтIуде йосулей йигони, кIаз чIвазе гьукъулеб закон бахъиги гIемер рикIкIад гьечIеблъи бичIчIизе кIудияб жо гуро. Жакъа Турциялда яги Азербайджаналда бугеб ахIвал-хIал метер нилъехъеги бачIине буго. Тарихалде балагьани, щибаб жоялъул бухьен камуларо, гIадада цо сунда бугониги сверун гьадигIан гIемер калам гьабуларо. ЧIужугIаданалдаги гьелъул кIазалдаги бан хутIун гьечIо дунялалда яшав лъикIлъи, гьеб чIезабулеб буго баракат гьечIел питнадулаца ва Аллагьасул* тушбабаз.",
        "Аллагьас лъикIаб хъван батаги.",
        "Халкъияб Собраниялде хитIаб гьабуна республикаялъул бетIер Рамазан ГIабдулатIиповас",
        "Рамазан ГIабдулатIиповасухъ кодоб букIараб ва республикаялъе гуребги, Россиялъего кIвар бугел масъалабазул бицунеб доклад бакIаб тIехьалда релълъун букIана. Гьев трибунаялдехун унеб мехалда залалда гIодорчIараз хъатчIваялдалъун салам кьуна гьесие. Дагъистаналъул масъалабазда тIад ургъулаго, улкаялъул президентасул докладалъул аслиял тезисазде мугъчIвай гьабунин жинцаян байбихьана регионалъул бетIерас жиндирго кIалъай. \"Дагъистаналъул бицунеб мехалда нилъеда ракIалда букIуна Россия ва Россиялъул бицунаго, чара гьечIого Дагъистаналъул пикру гьабула. Нилъер гIаммаб къисматалъул роржен берцин гьабулеб кIиго щулияб кваркьи ккола Дагъистан ва Россия\", - ян философияб пикруялдаса аслиял масъалабазде вуссана гьев.",
        "ДРялъул бетIерасул кIалъаялда аслияб бакIалда букIана улкаялдаго бугеб экономикияб хIалуциналъ республикаялъул магIишаталде гьабулеб тIадецуй. \"ЗахIматаб ахIвал-хIалалда нилъер халкъ къуркьизе чIоларо ва тIадегIанаб жавабчилъигун кризисалдаса борчIизе жигар бахъула. Гьанжеги иш гьединго букIиналда ракIчIола дир. Россия ва Дагъистан кризисалдаса рорчIизе руго ва цогидал улкабигун къец базе бажари бугеб, гъункараб, цолъараб халкъалъ гIумру гьабулеб ва букIинеселде хьулгун анищ гьабулеб, къуват цIикIкIараб улкалъун лъугьине буго\", - ян абуна гьес.",
        "Ришватчилъиялдаса республика бацIцIад гьабиялъул гьадин бицана ДРялъул бетIерас. \"Улкаялъул президентасул бихьизабиялда рекъон, ахираб лъабго соналда республикаялъул нухмалъи ришватчилъиялдаса ва цогидал такъсириял ишаздаса бацIцIад гьабулеб буго. Гьелдаго цадахъ жамгIияб хIалуцин гIодоцинабиялъул тадбирал гIуцIулел руго. 90-абилел соназдаса хадуб Дагъистаналда кинаб ахIвал-хIал букIарабали киназдаго лъала. Гьеб ахIвал-хIалалъе кьучI лъурал хIужаби тIатинариялъе ва кинабго гIумруялъул мухIканаб анализ гьабиялъе гIураб заман хIажалъана. ГьабсагIаталда нухмалъиялда, экономикаялда ва жамгIияталда гIадлу-низам чIезабулеб буго. Байбихьудасаго баянлъана, махщел камилал хIалтIухъаби камун рукIин ва нухмалъиялдагун экономикаялда басралъарал хIалтIул къагIидаби щулалъун рукIин. ГIемерал соназ тIуразаричIого тарал масъалабигун дандчIвана нилъ. Жакъа инсанасул пикрияб рахъ хисулеб буго, нухмалъи ва гражданал, законалъул тIалабал гIадахъ росичIого, гIицIго жидерго хасал мурадазе гIоло хIалтIун тIубалареблъи бичIчIизе байбихьун буго. Нужеда ракIалда батила, цо-цо дагъистанияз цогидал дагъистаниял гIарцуе ва хъулухъазе гIоло чIвалел рукIараб заман? Гьедин букIана нухмалъиялда ва гьебго къагIида дагь-дагьккун жамгIияталъул масъалаби тIуразариялъеги хIалтIизаризе байбихьана. Нужеда гьоркьоса гIемерисел гьединал ишазул нугIзаллъун рукIана ва цо-цоял гьезул асираллъунцин ккана. Гьединаб ахIвал-хIалалда чIаго хутIизе бигьаго букIинчIо. Ахираб лъабго соналда гьеб иш лъикIаб рахъалде хисулеб буго, амма цере рукIарал лъугьа-бахъинал тIадруссиналъул хIинкъи жеги тIубанго тIагIун гьечIо. Щайгурелъул, цебе букIараб нухмалъиялъ \"кваназарурал\" ва доб ахIвал-хIалалда эркенго рукIине ругьунлъарал гIадамал цо-цо идарабазда жеги хIалтIулел руго. Цебе букIараб ахIвал-хIал тIадбуссине гьечIо - законги гIадлуги чIезабизе буго Дагъистаналда! Гьеб мурад тIубала тIолалго цолъани. Дида ракIчIун абизе кIола: жакъа гьаб залалда гIодор чIун руго лъикIал хиса-басиязул рахъкколел ва дагъистаниязул гьайбатаб букIинеселъе гIоло къеркьолел республикаялъул халкъазул вакилзаби\", - ян абуна Рамазан ГIабдулатIиповас ва гьесул рагIабазе жавабалъе залалда рукIараз хъатги чIвана. Экстремизм ва террор хIажат гьечIоЧIвай-хъвей цIикIкIиналде, экономикиял такъсиразде республикаялъул нухмалъиялъул тIаса-масагояб бербалагьиялъ экстремизмалъегун терроризмалъе кьучI лъолин бицана республикаялъул бетIерас. \"Гьелъие гIоло хIалтIизаруна диниялилан ракIалде кколел ахIиял. Цо-цо дагъистаниял гьединал гьересиахIиязул кверщаликье ккана ва умумузул маданияталъулгун диналъул ва улкаялда рилълъанхъарал гIамалазул бакIалда нилъее чияраблъун кколеб идеологиялда хадур ана. Дагъистаналъе захIматаб ахIвал-хIал бугеб мехалда нухмалъиялъ, гьезда гьоркьоб МухIамадгIали МухIамадовасги, Россиялда гъорлъ республика хутIиялъе гIоло гIезегIан хIалтIи гьабуна. Амма 2013 соналъул авалалдагицин республикаялъул нухмалъи ва жамгIият цIакъ загIипал рукIана: гьел ккана жидерго хасал мурадазе гIоло къеркьолел къокъабазул кверщаликье ва террористазегун чIвадарухъабазе квербакъулеллъун лъугьана\".",
        "Россиялда ккарал терактазул 80 процент букIана Дагъистаналда. Низам цIунулел идарабазул ва терроралде данде къеркьолеб миллияб комитеталъул жигаралдалъун республикаялда терроралъул хIужаби (гIадамал рикъи, бакIалъул нухмалъулезухъе ва бизнесменазухъе флешкаби рехи) дагьлъана. \"Террор сабаблъун Дагъистаналъе кIудиял камиял ккана. Нилъер талихIкъосин ккола улкаялъул цогидал регионаздеги Дагъистаналда хIадурарал хъачагъал ритIулел рукIин. Цоги нухалда такрар гьабизе бокьун буго: гьеб жагьиллъи нилъее хасиятаб гIамал гуро! Нилъер ракьалдаса терроралъул цониги хIужа тIокIалъ букIине гьечIо!\" - ян абуна Рамазан ГIабдулатIиповас, ва гьесул рагIабазе иргадулаб нухалда депутатаз хъатги чIвана.Экономика ва росдал магIишатНилъерго кванил нигIматал гIезариялде ва гьелдалъун росдал магIишатгун гIаммаб экономика цебетIезабиялъе ресал ратиялде кIварбуссинабуна Рамазан ГIабдулатIиповас. Аслияб масъалалъун рикIкIана Россиялъул базаразде нух бахъи. Гьелъие квербакъулеб шартIлъун рехсана кванил нигIматал гIезариялда цадахъго республикаялда материалиябгун техникияб кьучIалда бащадго инфраструктура гIуцIулеб букIин. БатIи-батIиял культураби гIезариялъул бачIин ахирал соназда 6-9 проценталъ цIикIкIанин абуна республикаялъул бетIерас. \"Нилъеего гIураб къадаралда нигIматал гIезарун тIубаларо - дунялалъулго базаралда сахал нигIматал чIезаризе жигар бахъизе ккола\", - ян абуна гьес.",
        "Рази гьечIоан ДРялъул бетIер республикаялда тIобитIараб Ахихъанлъиялъул лъагIалил хIасилаздаса. Гьеб сабаблъун цо чанго чи хъулухъалдаса махIрумлъанин абуна гьес. Кинниги, регионалъухъа бажарана ахихъанлъиялъул цо-цо рахъал церетIезаризеги, масала, цIолбохъанлъиялъул хIасилал квешал ккечIо. \"2014 соналда бакIараралдаса лъабил бутIаялъ цIикIкIана цIолбол бачIин гъоркьисала (гIаммаб къадаралда 147,5 азарго тоннаялде бахана). 100 азарго тоннаялъул цIолбол нигIматал гьаруна. КIизаргогIанасеб гектаралда цIолбол гъабу чIана (2014 соналде дандеккун, 1,6 нухалъ цIикIкIун).",
        "15 проценталъ цIикIкIана пиринчIалъул бачIинги. Цогидал рахъазда абизегIанасел хиса-басиял ккечIо, амма щуго проценталъниги бачIин цIикIкIинчIеб бакI хутIичIо\", - ян бицана регионалъул нухмалъулес.Бицана теплицабазулги. Ахирал соназда теплицаби рана 20 гектаралда ва гьезул гIаммаб къадар 130 гектаралде бахана. Гьенив хIалтIулев вуго 2,5 азаргоялдаса цIикIкIун чи.",
        "Сахлъи цIуниялъул ва республикаялдаго унтаразе хIажатаб медицинаялъул кумек гьабиялдеги кIварбуссинабуна ДРялъул бетIерас. Гьединаб кумекалъе квербакъулел централ рагьиялъул ва гьезул хIаракаталъул бицана. \"Гьел ишазул кьучIалда туберкулез, рахунел унтаби, бидул ва рекIел унтаби ругел гIадамал хвеялъул хIужаби дагьлъана. Инсанасул гIумруялъул гьоркьохъеб ригьлъун Дагъистаналда рикIкIуна 75 сон. Гьеб ккола СКФОялда, Кавказалда ва тIолабго улкаялда бищунго лъикIаб хIасил\", - ан абуна гьес.",
        "ГУПаздаса ва МУПаздаса инкар гьабизе ккеялъул, \"Дагдизель\", \"Авиаагрегат\", \"Завод им. Гаджиева\", Концерн \"КЭМЗ\" ва цогидал предприятиял хIалтIизариялде кIвар буссинабиялъул ва экономикаялъе чара гьечIого хIажатал рахъал церетIезариялъул бицана республикаялъул бетIерас. Исанасеб сон МугIрузул лъагIеллъун лъазабиялда бан гьаризесел ишалги рехсана: аслияб масъала - росаби чIунтунгутIи ва гьелъие гIоло мугIрузул росабалъ гьабулеб магIишаталъе кумек гьаби кколин абуна Рамазан ГIабдулатIиповас.",
        "Бицен ккана миллиял газетазулги. Гьел церетIезаризе ва социалиял сетаздасан машгьурлъизаризе кколин абуна Дагъистаналъул бетIерас. «ТIолабго дунялалда тIиритIун ругел дагъистаниял, ай миллатцоял цолъизарула Интернеталъул кумекалдалъун. Миллаталъе кIвар бугел суалаздасан бахIсал гIуцIизе бегьула гьенир. Гьединлъидал, министерствабаз ва муниципалитетаз Москваялда бугеб вакиллъиялда цадахъ гьел масъалабазде кIварбуссинабизе ккола. Пачалихъияб Думаялде рищарал депутатаздаги тIадаб буго Дагъистаналъул гьайбатаб сипат-сурат гIуцIиялъе квербакъизе», - ян лъазабуна Рамазан ГIабдулатIиповас.",
        "Къалам, дуца щуре щакъиялдехун",
        "Бакълъулазул басма – халкъалъул тарих,",
        "Гьелъул гIумруялъул ритIухъаб матIу",
        "«Гумбет» газеталъ 65 сон тIубаялъул хIурматалда тIобитIана Авар мацIалъул ва маданияталъул фестиваль",
        "2017 соналъул 22 ноябралда Бакълъулазул районалда «Гумбет» газеталъ 65 сон тIубаялъул хIурматалда тIобитIана Авар мацIалъул, адабияталъул ва маданияталъул фестиваль.",
        "Фестивалалда ва байрамалъулал тадбиразда гIахьаллъана Дагъистаналъул 15 районалдаса ва шагьараздаса делегациял, творческияб интеллигенциялъул вакилзаби, гIалимзаби, хъвадарухъаби, культураялъул хIалтIухъаби ва цогидалги.",
        "Тарихиял бакIазде сапар",
        "Аваразул басмабазул ассоциациялъ пресс-тур ва семинар тIоритIана, «Гумбет» газеталъ 65 сон тIубаялда бан. Гьеб ассоциациялъул членал, республикаялъул ва муниципалиял СМИязул бетIерал редакторзаби ва хIалтIухъаби щвана «АхIулгохI» мемориалияб комплексалде, дугIа гьабуна гьеб ракь цIунарал муридзабазул рухIазе, халгьабуна музеялъул экспонатазул. Хадур, пресс-туралъул маршруталда рекъон, гьалбал щвана ГIалибег Тахо-Годил цIаралда бугеб Дагъистаналъул пачалихъияб цолъизабураб тарихиябгун архитектурияб музеялъул филиалалде ЧIиркъатIе. Филиалалъул директор Ибрагьим Ибрагьимовас бицана цересел гIасрабазда, Шамил имамасул заманалда ЧIиркъатIа росдал ракьалда рагъулал ва промышленниял мурадазе чIабатI бахъиялъул хIакъалъулъ. Пресс-туралъул гIахьалчагIи гIажаиблъизаруна цересел гIасраби ракIалде щвезарулел рукIа-рахъиналъул алатаз, ярагъалъ, тункIаз, хIалтIулъ пайда босулел тIагIелаз ва цогидал экспонатаз.",
        "Пресс-туралъул гIахьалчагIи, тарихиял бакIазде гьабураб сапаралдаса хадур, Бакълъулазул районалъул центр МелъелтIа росулъе рачIана. Гьалбадерида дандчIвай гьабуна «Гумбет район» муниципалияб районалъул бетIер, олимпиялъул чемпион ХIажимурад МухIамадовас. Дагъистаналъул творческияб интеллигенциялъ ва районалъул нухмалъулез тIугьдузул горал лъуна КIудияб ВатIанияб рагъда, фашистаздаса ВатIан цIунулаго, кьалул байдабазда хварал рагъухъабазул хIурматалда бараб памятникалда цере.",
        "ГIалимзабазул ва шагIирзабазул ВатIан",
        "«Гумбет» газеталъ 65 сон тIубаялъул хIурматалда рохалилаб данделъи ва Авар мацIалъулги, адабияталъулги, маданияталъулги фестивалалъул заседание байбихьана МелъелтIа гьоркьохъеб школалъул 8 классалъул цIалдохъан Макка Ахкубеговалъ Расул ХIамзатовасул «Авар мацI» абураб машгьураб кечI рекIехъе рикIкIиналдалъун.",
        "Юбилеялъулаб тадбиралъул ва фестивалалъул гIахьалчагIаздехун баркиялъул хитIаб гьабуна Бакълъулазул районалъул бетIер ХIажимурад МухIамадовас.",
        "«Дун вохарав вуго жакъасел байрамалъулал тадбиразда ва Авар мацIалъулги, адабияталъулги, маданияталъулги фестивалалда гIахьаллъулел хIурматиял гьалбадерида баркизе, нужее салам кьезе рес щвеялдаса. Бакълъулазул район буго гIалимзабазул, шайихзабазул, шагIирзабазул, гIемерал батIи-батIиял махщалилазул ватIан. Районалъ дунялалъе сайгъат гьаруна кIудияб гьунаралъул, машгьурал гIадамал. РагIул пасихIлъиялъул, художественнияб литератураялъул гъваридал кьалбал руго районалда. Дагъистаналъул литератураялъул классик, шагIир, гIалим, философ, авар мацIалъул реформатор, XIX гIасруялда гIумру гьабурав Инхоса ГIали-хIажиясул асарал Дагъистаналъул культураялъул меседилаб фондалда ва дунялалъул литератураялда гъорлъе ана. Жакъа Авар мацIалъул, адабияталъул ва маданияталъул фестивалалъул тадбиразда нилъеца гьоркьоб лъолеб буго Инхоса ГIали-хIажиясул гIумрудул ва творчествоялъул хIакъалъулъ Дагъистаналъул Хъвадарухъабазул союзалъул нухмалъулев, халкъияв поэт, Бакълъулазул районалъул хIурматияв гражданин МухIамад АхIмадовасул «ГIакълудул ралъад» абураб тIехь», – ян абуна ХIажимурад МухIамадовас.",
        "«Гумбет» газета – гIумрудул матIу",
        "Бакълъулазул районалъул бетIерас щибаб анкьалъ къватIибе биччалеб «Гумбет» газеталъул хIалтIухъабазда баркана 65 сонилаб юбилей.",
        "««Гумбет» газеталъул тIолабго коллективалда баркула 65 сонилаб юбилей, гьарула хIалтIулъ цIия-цIиял бергьенлъаби, рохел, кинабго лъикIабщинаб! Газеталъул бетIерав редактор ХIамзат ГIизудинов вуго жиндирго иш лъалев, газеталъул гьумер хисизабун бажарарав, унго-унгояв махщалилав. Жакъа «Гумбет» газета буго гIемерал премиязул лауреат, республикаялъул ва тIолгороссиялъул кIваралъул шапакъатал щвараб халкъияб информациялъул алат. БетIералда ХIамзат ГIизудиновгун, газеталъ гьоркьоса къотIичIеб хIалтIи гьабулеб буго экстремизмалъул ва терроризмалъул идеологиялда данде. Елена ва Геннадий Тимченковазул «ГьитIинал шагьаразул ва росабазул маданияб мозаика» абураб грантазул конкурсалдаги бергьана «Гумбет» басма. Газеталъул творческияб коллективалъе хадурккунги бергьенлъаби гьарула», – ян абуна ХIажимурад МухIамадовас.",
        "«Гумбет» газеталъул ва «Аварпресса.ру» порталалъул бетIерав редактор, Россиялъул Хъвадарухъабазул союзалъул член, Юсуп Хаппалаевасул ва МухIамад Шамхаловасул премиязул лауреат ХIамзат ГIизудиновас Бакълъулазул районалъул нухмалъулезе баркала кьуна гьабулеб тIалабалъухъ ва рахъкквеялъухъ. Гьес къокъго бицана бакълъулазул газеталъул проектазул, республикаялъул ва федералиял СМИязулгун, ведомствабазулгун цадахъ гьабулеб бугеб хIалтIул хIакъалъулъ.",
        "Авар мацI цIуниялъул ва цебетIезабиялъул хIакъалъулъ хитIаб",
        "«Гумбет» газеталъ 65 сон тIубаялъул ва Авар мацIалъулги, адабияталъулги, маданияталъулги фестивалалъул данделъиялда гьединго кIалъазе рахъана Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадов, Россиялъул гIелмабазул академиялъул Дагъистаналъул гIелмияб централъул МацIазул, литератураялъул ва искусствоялъул нухмалъулев, филологиял гIелмабазул доктор Ибрагьимил МухIамад, гьебго институталъул грамматикаялъул цIех-рехазул отделениялъул нухмалъулев, филологиял гIелмабазул кандидат ГIабдулкъадирил МухIамад, Дагъистаналъул Хъвадарухъабазул союзалъул авар литератураялъул секциялъул нухмалъулев , «Гьудуллъи» журналалъул редактор МухIамад ПатахIов, Дагъистаналъул аваразул регионалияб миллиябгун маданияб автономиялъул нухмалъулев, тарихиял гIелмабазул кандидат ШагIбан ХIапизов, «Дагъистан» журналалъул бетIерав редактор, щибаб анкьалъ бахъулеб «Миллат» газеталъул учредитель МухIамад БисавгIалиев, Аваразул СМИязул ассоциациялъул нухмалъулев, информациялъулгун аналитикияб «Пикру» централъул бетIер, ДНЦялъул РАНалъул ИЯЛИялъул соискатель МухIамадрасул ГIумаров, Авар мацIалъул магIалимзабазул цолъиялъул нухмалъулей, ГIалибег Тахо-Годил цIаралда бугеб педагогикаялъул институталъул гIелмияй хIалтIухъан, педагогикиял гIелмабазул кандидат Баху МухIидинова, «Цолъи» газеталъул (Шамил район) бетIерай редактор ПатIимат ГьитIинова, «Ахихъан» газеталъул (Унсоколо район) бетIерай редактор Саният КъебедмухIамадова, авар мацIалда бахъулеб «Ас-салам» газеталъул редактор ГIабдула-хIажи МухIамадов, «Гьудуллъи» газеталъул (Хасавюрт) бетIерав редактор МухIамадрасул ШайихмухIамадов, «Гъизилюрталъул харбал» газеталъул бетIерав редактор ГIабдулвахIид Лабазанов, «Заман» газеталъул (ГIахьвахъ район) бетIерав редактор ХIажи ЯхIяев, «ЦIумадисезул гьаракь» газеталъул бетIерав редактор ГIубайдула Малачдибиров, «Церехун» басмаялъул (Хьаргаби район) бетIерав редактор Багьавудин АхIмадов, «ЦIияб нухдасан» басмаялъул (Лаваша район) хIалтIухъан Мадина Сайгидова, жамгIияв хIаракатчи Сайпудин АхIмадов, Россиялъул Хъвадарухъабазул союзалъул член ГIиса Шарапудинов ва цогидалги.",
        "Бакълъулазул районалъул бетIер ХIажимурад МухIамадовас хIурматалъул грамотаби, тIахьал, ИчичIалиса махщалилаз гьарурал гулгунал, гIарцулал премиял ва цогидалги сайгъатал кьуна «Гумбет» газеталъул бетIерал редактораллъун цереккун хIалтIаразе, гьабсагIат хIалтIулел ругел журналистазе ва хIурматиял гьалбадерие.",
        "Маданияб программаялда халкъиял ва цогидалги бакъназда, рагIабазда кучIдул ахIана Дагъистан Республикаялъул халкъияй артистка ГIайшат Тажудиновалъ, Россиялъул халкъазул гIадатияб маданияталъул бакълъулазул централъул хIалтIухъан Майсарат ГIабдулаевалъ ва цогидазги.",
        "Бакълъулазул централияб библиотекаялъ гIуцIун букIана «Гумбет» газеталъ 65 сон тIубаялъе, Авар мацIалъул, адабияталъул ва маданияталъул фестивалалъе сайгъат гьабураб тIахьазул ва газетазул выставка.",
        "Фестивалалъул тадбиразда гъорлъ гьединго тIоритIана МагIарул басмабазул гIуцIиялъул ва Авар мацIалъул мугIалимзабазул цолъиялъул гургинал столал, секциялъулал семинарал, цIалдолезулгун дандчIваял.",
        "Авар мацI цIуниялъе ва цебетIезабиялъе гьаризе кколел ишал рехсараб хитIабги къабул гьабуна фестивалалъул гIахьалчагIаз.",
        "«Миллаталъул» проект",
        "ХIалихьалъиялда данде вагъулев",
        "«Адабияталъул сагIат»: ХIамзатил Расул",
        "2017 соналъул 14 сентябралда «Миллат» басмаялъул редакциялда тIобитIараб «Адабияталъул сагIаталда» темалъун босун букIана ХIамзатил Расулил литературияб хазина. Дагъистаналъул ва магIаруллъиялъул гьумерлъун лъугьарав кIудияв шагIирасул гIакъилаб каламги къисматги ракIалде щвезаруна цоги нухалда. Расул ХIамзатовасул асараз инсаният лъикIлъиялде, канлъиялде, рокьиялде, ракълиде ахIулеб буго. Инсан инсанлъун вукIин ккола гьесул рухIияб нахъратералъул аслияб магIнаги.",
        "«Миллат» басмаялъ щибаб моцIалда гьабулеб «Адабияталъул сагIат» абураб гургинаб столалда гьаб нухалда данделъана «Дагъистан» журналалъул бетIерав редактор, ХIамзатил Расулил адабияб хазина лъикI лъалев литератияв критик, публицист МухIамад БисавгIалиев, Россиялъул ГIелмабазул академиялъул Дагъистаналъул ГIелмияб централъул МацIазул, адабияталъул ва искусствоялъул институталъул директор, филологиял гIелмабазул доктор Ибрагьимил МухIамад ва гьебго институталъул цIех-рехазул отделалъул нухмалъулев, филологиял гIелмабазул кандидат ГIабдулкъадирил МухIамад.",
        "ХIамзатил Расулилгун жидер рукIарал дандчIваязулги, шагIирас адабияталда тараб бутIаялъулги, гьесул асаразул бищун жидер ракIазулъ росарал мухъазулги бицана «Миллаталъул» «Адабияталъул сагIаталъул» гIахьалчагIаз. МухIамад БисавгIалиевасе бищунго гIагарал ва рекIее къабулал руго шагIирас, араб гIасруялъул 90-абилел соназдаса байбихьун, къадар щвезегIан хъварал асарал - «Киниги гъанситоги» абураб тIехь, «Нухалги мехалги» цикл, «ЧIегIераб ящик» поэма ва цогидалги. ГIурус литератураялдаса ХIамзатил Расулица гьарурал таржамабиги шагIирасул асаралги рикIкIун, ракIалде щвезаруна гьес.",
        "Ибрагьимил МухIамадица бицана РАНалъул ДНЦялъул ИЯЛИялъ, ХIамзатил Расулил киналго томал данде гьарун, академикияб куцалда гьесул адабияб ирс басмаялде бахъизе бугилан. «Авар мацI» абураб Расул ХIамзатовасул кечIалъ Россиялда миллиял мацIал цIуниялъе гьабураб кIудияб кумекалъул, шагIирасул гIумруялъул ва шигIрияталъул цо-цо лъаларел рахъазул хIакъалъулъ баянал кьуна ГIабдулкъадирил МухIамадица.",
        "Цебеккун «Адабияталъул сагIат» проекталда нижеца къватIире кьуна Инхоса ГIали-хIажиясул, Игьалиса Чупаласул, ГIахьалчIиса МуртазагIали-хIажиясул, ЦIадаса ХIамзатил адабияб хазина гьоркьоб лъурал телеочеркал. Гьел документалиял фильмал лъун руго «Миллат» басмаялъул аккаунталда «Ютуб» видеохостингалда гьаб адресалда:",
        "ХIамзатил Расул вукIана чIагояб хасияталъул, бергьун гъваридаб пикруялъул, бегIераб рагIиялъул инсан. ГIолохъанаб заманалда ккарал жиндирго гъалатIазда ракI бухIун, гIумруялъго тавбуги гьабуна гьес. ГъалатIал камурал гIадамал, аварагзаби гурони, рукIунареблъиги якъинаб хIужа буго. Расул ХIамзатовас гIуцIараб шамилиана буго цIакъ камилаб, щвалде щвараб, гьес хъварал тарихиял поэмабаз ва биценаз цебе чIезабула КIудияб Кавказалъул рагъги, гьелъул бахIарзалги, цоги гIахьалчагIиги. Советияб заманалда гьеб тема кьолозе бажарулев чи цIакъ къанагIат вукIана. ХIамзатил Расулица доб заманалдаго хъвана гьадинал рагIаби:",
        "Щибизе вахарав борхатаб Гъунив,",
        "ГъалбацI асирлъараб ссанда бер чIвазе,",
        "ХъахIав пачаясул чукъа, фельдмаршал",
        "ЧIухIун гIодов чIараб гамачI бихьизе», - абун.",
        "«Кавказалъул гьалдолел къоязул къиса» абураб тарихияб поэмаялда руго гьадинал мухъал:",
        "Цо нухалъ Шамилица",
        "Ведено шагьаралде",
        "Щибаб рахъ-рахъалдасан",
        "АхIана наибзаби.",
        "АхIана Шамилица",
        "ХъахIлъарал гIакъилзаби,",
        "ГIедегIарал муридаз",
        "БакIарана жамагIат…",
        "…ЦIадал чвахулел руго,",
        "Иххал хъудулел руго,",
        "Имамас гIоралда кьо",
        "Бихханилан абуна.",
        "Цинги гIорхъи бахунев",
        "ХIажимурад кIалъана:",
        "КIиялго ниж цоцазда",
        "Цолъараб квар тIун анин...",
        "…Амма руссине щвечIо,",
        "Рокъобе нух къосана.",
        "Къаси хIарщулъе ккана",
        "ХIажимурадил барти.",
        "Хадуб къо хисарабго,",
        "Цо хулжал рагьарабго,",
        "Халгьабуна, батана",
        "ХIажимурадил бетIер.",
        "Жегиги бидулъ буго,",
        "Гьанже-гьанже къотIараб,",
        "Къаркъала хутIун буго",
        "Нухаязул хьуцIазулъ.",
        "Амма хIинкъи лъачIеб ракI",
        "Гьас лъиениги кьечIо,",
        "Кьуна Дагъистаналъе,",
        "Даим васият гьабун.",
        "Гьедин лъабго бакIалда –",
        "РакIги, черхги, бетIерги.",
        "Гьедин бикь-бикьун араб",
        "Рокьиги, гучги, лъайги.",
        "Гьедин щущарал нухал,",
        "Гьедин риххарал мехал,",
        "Гьедин пашманаб къисмат",
        "Дур васасул, Дагъистан!",
        "Гьелъул бицун, мугIрузда",
        "ГIорал хъудараб мехалъ,",
        "ГIассиял гьаркьал гьарун,",
        "ЦIумал роржараб мехалъ,",
        "Шамил, букIараб кIочон,",
        "МугIрул тIогьив вахана,",
        "Гьес тIолго Кавказалъе",
        "Гьесул рахъалъ как бана.",
        "Имамас амру гьабун,",
        "Киналго михIмаразда,",
        "БахIарчияв гъов рехсон,",
        "ДугIа, вагIза гьабуна,",
        "Аллагьги Дагъистанги",
        "Гъосда тIаса лъугьанин,",
        "ТIалъи релълъун букIана",
        "КIудияб кверкьовуда.",
        "1976 соналда хъвараб асар ккола гьеб.",
        "ХIамзатил Расулилги буго «Памятник» абураб кечI. Жиндирго къисматалъул хIакъалъулъ хъварал ритIухъал рагIаби ккола гьел:",
        "Дицаги гьабуна памятник дийго",
        "Гьеб борхатаб гьечIо, дир кочIол зани.",
        "Амма, букIаниги, гьаб тIалъиялде",
        "Дун хехго тIагIине вачIарав гьечIо.",
        "Чанги гьурал пуйла, чанги цIал бала,",
        "Дир цIар къотIиларо, дир цIа свинаро,",
        "Гьелда тIасан ина гIемерал сонал,",
        "ГIурул ханидасан хехаб лъар гIадин.",
        "Дун вукIана чанги батIи-батIияв,",
        "ХутIила ракIазулъ цохIо хIажатав;",
        "Цогиял нусгояз хисизе гьечIев,",
        "Дицаго бакараб дирго чирахъгун.",
        "Доба севералда чIухIарал финаз",
        "АхIиларо дир цIар, рехселаро дун,",
        "Амма нус-нус соназ бухьараб сапар",
        "Бихьила хIасратал дир наслабазда.",
        "Гьез къимат гьабила, къадараб букIа,",
        "Гьаб кватIун бачIараб дир бичIчIиялъул,",
        "Мискинаб росдайги дунялалъеги",
        "Дир чIвабзаз тIамурал гIищкъул бакъназул.",
        "Дун дирго векалъул хIикмат вукIина,",
        "ХIалихьалъиялда данде вагъулев,",
        "ХIайранал кучIдузул картаялда тIад",
        "ТIадмагIаруласги тела чIинкIиллъи.",
        "Расул ХIамзатовасул буго гIемерал рахъал, гIемерал бокIнал ругеб, бечедаб, цIубараб, камилаб, гIадамазул ракIал хIеккинарулеб, дунялалъул адабияталъулъ мустахIикъаб бакI кколеб рухIияб ирс. Гьеб ккола магIарулазулги Дагъистаналъулги кIудияб талихI. Баркала ХIамзатил Расулие. Аллагьас ахират лъикIаб кьун батаги гьесие. Амин.",
        "Тарихалда лъалкI тарал магIарулал",
        "Адигазул цевехъан, аваразул бахIарчи",
        "МухIамад-Амин Асиялав гьавуралдаса 200 сон тIубай кIодо гьабуна Гьонода",
        "Гъуниб районалъул Гьонода росулъ 2018 соналъул 14 июлалда тIобитIана машгьурав пачалихъияв ва динияв хIаракатчи, хIапиз, гIалим, Шамил имамасул наиб, халкъалги цолъизарун, БакътIерхьул Кавказалда пачалихъ гIуцIарав МухIамад-Амин Асиялав ракIалде щвеялъул мажлис.",
        "ХIапиз, наиб, гIадил, гIакъил, гIалим…",
        "Мажлисалда кIалъазе вахъана машгьурав гIалим, республикаялъул гIемерал гIалимзабазулги мугIалим, районазда гьоркьосеб Гьонода бугеб исламияб централъул нухмалъулев ХIажи Ашаханов, Гъуниб районалъул имам МухIамад ГьитIинов, Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадов, жамгIияв хIаракатчи, анцI-анцI документалиял тIахьазул автор Каримулла МухIамадов, МухIамад-Амин Асияласул цIаралда бугеб фондалъул нухмалъулев МухIамад Расулов ва цогидалги.",
        "…МухIамад-Амин Асиялав (1818-1901) ккола машгьурав, цеветIурав инсан, Кавказалъул халкъазул миллияв бахIарчи. Кавказалда ккарал тарихияб кIваралъул лъугьа-бахъиназулъ гьесул кIудияб бутIа буго. Лъимерлъудасаго мисал бихьизабун цIалулев, гIелмабазде машгъуллъарав чи вукIана МухIамад-Амин. ГIолохъанлъуде вахиндал, гьев ккана Шамил имамасул божарал чагIазул кьеразулъе. ТIоцеве МухIамад-Амин тIамуна ГьитIинаб Чачанлъиялда наиблъун. Гьеб заманалда Асияласулъ загьирлъана нухмалъи гьабиялъул, гIуцIарухъанлъиялъул ишазе бугеб бажари. Халкъалда гьоркьоб гьесул цIар тIибитIана ритIухъав наиб хIисабалда.",
        "Халкъал цолъизаруна",
        "Чанго соналъ Асиялас лъазаруна БакътIерхьул Кавказалъул халкъазул батIи-батIиял мацIал, гIадатал, гьезул яшав. Шамил имамас гьев хIадур гьавулев вукIана бакътIерхьул фронталда Кавказалъул халкъазул миллиябгун эркен гьариялъул къеркьеялде. 1848 соналда Асиялав ана Черкесиялде. Гьесда кIвана къокъаб болжалалда феодалиял зулмабазда рукIарал адыгазул халкъал цолъизаризе ва гучаб пачалихъ гIуцIизе. Гьеб пачалихъалда кIвана, би гIодобе тIураб рагъ дунялалъул бищун кIудияб улкаялъулгун бугониги, 11 соналъ жибго цIунизе.",
        "Цереккунги ритIун рукIана Черкесиялъе Шамил имамас жиндирго наибзаби. Адигазул миллатаз имамасда гьарулеб букIана жал гъункизаризе ва чияда рачIолъи цIунизе къеркьей гIуцIизе цевехъан витIеян. ХIажи-МухIамад (1842-1844) ва Сулайман-апанди (1844-1846) дагьаб мехалда гурони БакътIерхьул Кавказалда хутIичIо. Гьазда кIвечIо цоцазулъ дагIба-кьалалда ругел халкъал нухда рачине. МухIамад-Аминицайин абуни бачIинахъего таваккалго ва гIакъилго исламияб пачалихъ гIуцIиялъул иш билълъанхъизабизе байбихьана.",
        "АнцI-анцI мажгитал рана, нус-нус вагIзаби гьаруна…",
        "1849 соналъул авалалда МухIамад-Амин вагIза-насихIатгун абадзехазул ва адигазул халкъазда цеве кIалъазе вахъана. Гьес гIалам исламалде ва шаригIаталде ахIана. XIX гIасруялдаги ислам босичIел гIадамал гIемер рукIана Шималияб Кавказалда. БакътIерхьул Шималияб Кавказалда мажусиял, гъветI-хералъе, тIабигIаталъе лагълъи гьабулел чагIицин рукIана. Асиялас дагIваталъул хIалтIи гIумруялде бахъинабуна. Шамил имамас гIуцIараб, дунялалда тIад цоги букIинчIеб Имамат абураб пачалихъалъул мисалалда, гьелъул низамги кьочIое босун, улка данде гьабизе квер бана гьес.",
        "Абадзехиялда 12 махIкама гьабуна, щибаб махIкамаялда вищарав щуго чи толаан, гьезул кIудияс хIукмабиги къотIулаан. Гьедин 12 вилаят гIуцIана ва гIадлу-тартиб билълъанхъизабуна. Гражданиялги диниялги суалазул халгьабулаан гьел махIкамабаз.",
        "МухIамад аварагасул (с.т.гI.в.) асхIабзабаз кинигин, Аллагьасул (т.гI.ж.ж) калам гIаламалъухъе щвезабулеб букIана Асиялас ва гьесул муридзабаз, рахъкколез. АнцI-анцI мажгитал рана, нус-нус вагIзаби гьаруна, БакътIерхьул Кавказ бусурбан гьабуна.",
        "Ваамма, хирияв Аварагасда (с.т.гI.в.) данде гьесулго кьибилалъул къурайшиял рахъарал гIадин, адигазул миллатазул чангиял МухIамад-Амин Асияласдаги дандеги рахъана. ХIатта гьев чIвазеян гъоркьчIелалцин гьаруна. Асияласул гIадлу-тадбир бокьичIел такъсирчагIазул чорокал ишал рукIана гьел.",
        "Исламалда киналго бусурбаби ращадал ругилан абун, гIемерал лагъзал тархъан гьаруна Асиялас. Гьеб сиясат рекIее гIечIо лагъзадерил хIалтIудасан пайда босун ругьунал гиназзабазе, уздензабазе ва цоги тIадчагIазе.",
        "Крымалъул рагъ, султIанасул рекIкI, ЧIегIерралъдал угьди",
        "Крымалъул рагъ (1853-1856) багъаридал, цо рахъалъ босани, гъазават цебетIезабизе лъикIал шартIал загьирлъана. Амма гьеб рагъ байбихьаралдаса ГIусманиязул империялъул султIанас МухIамад-Амин Асияласул нухмалъи жагъаллъизабизе лъугьана. БакътIерхьул Кавказалда султIанасул асар цIикIкIана ва гьесие бокьичIо Асияласухъ кинабго кверщел букIине. Натухаязул гиназ Сефер-бей Занги вукIана султIанас рахъккурав чи. Гьадин рикьи ккезабуна гьес адыгазул къеркьохъабазда гьоркьобе. Кин букIаниги, гьанжесеб Анапа, Сочи ва цогидалги шагьарал ругел бакIазде гIунтIараб, кIудияб пачалихъ гIуцIизе кIвана къокъаб заманалда жаниб МухIамад-Амин Асияласда.",
        "Шамил имамасе кумек гьабизе 1855 соналъул августалда Асиялас боялгун сапар гьабуна Гъарачаялде. Имамасул анищ букIана Шималияб Кавказалдаго къеркьей багъаризаби ва киналго гъазаватчагIи цолъи. БакIалъулал халкъаз рахъкквечIолъиялъ, гьел мурадал тIурачIого хутIана.",
        "БатIи-батIиял тарихчагIаз, цIех-рехчагIаз батIи-батIияб куцалда хъвалеб буго МухIамад-Амин Асияласул хIаракаталъул хIакъалъулъ. Амма гIемерисез, хIатта тушбабазул генералзабазцин, мустахIикъаб къимат кьолеб буго гьесул гьунаразе, бажариялъе, гIакъиллъиялъе ва кIодолъиялъе. XIX гIасруялда Шималияб Кавказалда Шамил имамасда хадусев чи вукIанин гьевилан хъвалел авторалги руго. Къеркьей чIезе тун хадуб, 1859 соналдаса бахъараб, адигазул халкъал ГIусманиязул империялде гочине тIамуна, ЧIегIерралъдалъ гумиги гъанкъун, нус-нус чи хвана, цIияб бакIалда гьава-бакъ рекъечIогоги аза-азар чи хвана. Гьединаб пашманаб ва вахIшияб къисмат насиблъана БакътIерхьул Кавказалъе.",
        "БакътIерхьул Кавказалда",
        "БакътIерхьунеб гIуж буго…",
        "Адыгазул халкъазул рахъалде щведал, гьадинал мухъал херхун рукIана гьаб махъалаялъул авторас:",
        "1.",
        "БакътIерхьул Кавказалда",
        "БакътIерхьунеб гIуж буго.",
        "Биялъ белъараб гIадин,",
        "Ралъад багIарлъун буго.",
        "ГIагарал кавказиял,",
        "Черкесиялъул халкъал,",
        "«Хвасар гьаре!» - ян абун,",
        "АхIи рагIула нужер.",
        "Жакъаги ЧIегIерралъдал",
        "НигIматал росуларо",
        "Черкесазул наслабаз –",
        "Инсул гьан квинарилан.",
        "Гьазул умумуллъидал",
        "ГIурус ханас хъвехъарал,",
        "Росу-ракьги тезабун,",
        "Исиблъуде къотIарал.",
        "Гъанкъанщинав мугьажир,",
        "ЧIегIераб ралъад, дуца –",
        "Зани чIвачIел, хоб гьечIел",
        "Бичасул шагьидзаби.",
        "БакътIерхьул Кавказалда",
        "БакътIерхьунеб гIуж буго.",
        "Биялъ белъараб гIадин,",
        "Ралъад багIарлъун буго.",
        "ГIагарал кавказиял,",
        "Черкесиялъул халкъал,",
        "ХIакълъунго чIегIерлъана",
        "Нужее ЧIегIерралъад.",
        "2.",
        "Ццидаца чIегIерлъараб",
        "ЧIегIерралъдал квачIаца",
        "ХъачIго хачалел руго",
        "Шапсугазул кьураби.",
        "Кьвагь-кьвагьун гъугъадана",
        "Гъалараб чIегIераб зоб –",
        "Бихъ-бихъун рехана гьеб",
        "БилбагIараб пириялъ.",
        "Панаяб гьури буго",
        "Адыгазул мугIрузда.",
        "МагIу гьабулеб буго",
        "Сагьвилаб гьаркьица гьелъ…",
        "Кьабулеб буго къали",
        "Къавкъазалъул хобазда.",
        "Кьурдулеб буго улка",
        "Черкесазул заназда.",
        "Угьи-зигара буго",
        "БагIараб Талаялъул.",
        "Бидул махI тIагIинаро",
        "ТIолго гIасрабаз гьаниб.",
        "Гьонодаса Аминил",
        "Иллагьиял гъазиял,",
        "Ругънаца хIалбергьарал",
        "Руго тIаде рахъунел:",
        "– ТIокIаб бакIищ батичIеб",
        "Ихтилат-кеп гьабизе,",
        "Черкесазул АхIулгохI –",
        "БагIараб Тала гуреб?...»",
        "Мугьажирзабазул къисмат гIахьал гьабуна",
        "Цо-цо тарихиял баяназда МухIамад-Амин рикIкIунев вуго Абхазиялъул ва Черкесиялъул имамлъун. Асиялав имам Шамилил цIаралдасан хIалтIулев вукIана, амма Имаматалдаса рикIкIад вукIиналъ, киналго хIукмаби жинцаго гьарулаан, бергьенлъаби щваниги, квалквалал кканиги, гьесда жиндаго тIаде бегун букIана нухмалъиялъул бакIаб борч. 1859 соналъул риидал имам Шамилица къеркьей гьоркьоб къотIизе тедал, МухIамад-Амин Асиялавас, гьесдасан мисалги босун, лъазабуна БакътIерхьул Кавказалда жиндирго хIаракатчилъи танилан. КIудияб Кавказалъул рагъдаса хадуб ГIусманилазулаб империялда рещтIарал адыгазул халкъазул мугьажиразда гьоркьов вукIана гьев. Хвана 1901 соналда, вукъун вуго гьанжесеб Турциялъул Армуткой росулъ.",
        "… МухIамад-Амин Асияласул наслуялъул чагIаз баркала кьуна мажлис гIуцIаразе ва киналго гьалбадерие. Гьонодисез мажлис тIобитIана тIадегIанаб даражаялда. Гьенир гIахьаллъана сверухъ ругел росабазул гIадамал, республикаялъул районаздаса ва шагьараздаса гьалбал. ЛъикIаб гьоболлъи, ракI рагьараб дандчIвай гьабуна гьонодисез. Аллагьас МухIамад-Амин Асияласул баракаталдаса махIрум гьаругеги нилъ. Амин.",
        "РухIияб ирс",
        "Шамил имам – дир чIухIи,",
        "Шамил имам – дир бухIи",
        "Машидат Гъайирбеговалъул 90 сонилаб юбилей тIобитIана Авартеатралда",
        "2017 соналъул 16 декабралда МагIарулазул театралда тIобитIана шагIир, драматург, маданияй хIаракатчIужу Машидат Гъайирбеговалъ 90 сон тIубаялъул хIурматалда данделъи.",
        "Машгьурай шагIир Машидат Гъайирбеговалъул адабияталъул сордо чIаго гьабуна Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадовасул, ГIахьвахъ районалъул нухмалъулев МухIамадзагьид Муслимовасул, «Лотос» басмаханаялъул нухмалъулев МухIамад МухIамадовасул, шагIирзаби ТубхIат Зургьаловалъул, гьелъул музеялъул нухмалъулей Каримат ГъалбацIовалъул, гIахьвалазул школазул ва гьединго Генуб гьоркьохъеб школалъул цIалдохъабазул кIалъаяз ва церерахъиназ.",
        "2017 сон ГIахьвахъ районалда лъазабун букIана Машидат Гъайирбеговалъул лъагIеллъун. Гьелъул асарал ракIалдасан рикIкIиналъул къецал тIоритIана, цIалдолезулгун дандчIваял ва цоги тадбирал гIумруялде рахъинаруна ГIахьвахъ исана.",
        "«Миллаталъул» цебесеб номералда нижеца хъван букIана Гъайирбеговалъул творчествоялда тIасан редакциялда гьабураб гургинаб столалъул хIакъалъулъ. Гьеб передачаялъухъ ралагьизе бегьула «Ютуб» видеохостиналда «”Миллат” газета» абураб гьумералда.",
        "Машидат Гъайирбеговалъул Шамил имамасул хIакъалъулъ хъвараб поэмаялда такрарлъулел руго магIна гъваридал ва чIванкъотIарал, камилал рагIаби:",
        "Шамил имам – дир чIухIи,",
        "Шамил имам – дир бухIи.",
        "Гьеб чIухIигун ва бухIигун гIумру тIамуна Шамил имамасул наиб Тавуш-мухIаммадил ирсилай Машидат Гъайирбеговалъ. Гьелъ нахъе тарал асаразул аслияб бутIа нилъер магIарул халкъалъул ва Дагъистаналъул тарихалъулъ мустахIикъаб бакIалда буго.",
        "ВатIанияб тIалаб тIобитIулаго",
        "Аргъвани – кIиабилеб АхIулгохI",
        "Шималияб Кавказго гIахьаллъараб ракIалде щвеялъул къо",
        "Шамил имамас 220 сон тIубаялъул хIуматалда Бакълъулазул районалда мажлис гьабуна, чуял риччана, спорталъул миллиял тайпабазул къецал тIоритIана",
        "2017 соналъул 21 октябралда Имаматалъул хъалалъун букIараб Аргъвани росдал ГьацIакъали байданалда тIоритIана имам Шамил гьавуралдаса 220 сон тIубаялда хурхун гьарурал тарихиялгун маданиял ва спортивиял тадбирал.",
        "Шамил имамасул дарсал",
        "Кавказалъул имамас 220 сон тIубай кIодо гьабиялда гIахьаллъана Дагъистаналъул районаздаса ва шагьараздаса, тIолабго Северияб Кавказалдасаго гьалбал. Гьеб тадбиралде рачIарал гьалбадерие баркиялъулаб салам кьуна «Гумбет район» муниципалияб районалъул бетIер ХIажимурад МухIамадовас, Дагъистан Республикаялъул диниял гIуцIабазулгун цадахъ рекъон хIалтIи гьабиялъул, яхI-намусалъул эркенлъиялъул рахъалъ комитеталъул нухмалъулев МухIамад ГIабдурахIмановас, Дагъистаналъул муфтиясул заместитель МухIамад-хIажи Мангуевас ва цогидазги.",
        "Юбилей кIодо гьабиялъул программа байбихьана Къуръаналъул аятал цIалиялдасан. Художественнияб сценариялда рекъон, Шамил имам байрахъулалгун мажлисалде вачIана чуяздаги рекIун ва халкъалде хитIаб гьабун кIалъана.",
        "Бакълъулазул районалъул бетIер ХIажимурад МухIамадовас жиндирго кIалъаялда ракIалде щвезаруна Шамил имамасул тIадегIанлъи ва кIодолъи.",
        "«Ассаламу гIалайкум, Гумбет районалъул хIурматиял гьалбал! Машгьурав пачалихъияв ва динияв хIаракатчи, Кавказалъул миллияв бахIарчи, кIудияв Шамил имам гьавуралдаса 220 сон тIубаялъул байрамалде рачIарал нужее салам кьола!",
        "Дагъистан Республикаялъул бетIерас 2017 соналъул 2 маялда хъвараб «Шамил имам гьавуралдаса 220 сон тIубай кIодо гьабиялъул хIакъалъулъ» Указалъул пункталги гIумруялде рахъинарулаго, Гумбет районалда тIоритIана имам Шамилил хIурматалда акциял, кампаниял, батIи-батIиял тадбирал. Жакъа нилъеца тIобитIулеб буго, Шамил имамасул хIурматалда ВатIан бокьиялъул, спортивияб, маданиябгун халкъияб тадбир. Ниж рохарал руго гьалбал хирияб ракьалда нужее салам кьезе рес щвеялдаса. ЛъикI руссарал, бакъулаб ракьалде, Гумбет районалде, рачIарал гьалбал!",
        "Имам Шамилил цIаралъ загьир гьабула бахIарчилъи, гIакъиллъи, кIодолъи. ЗахIматаб заманалда Шамил имамасул цIаралъ Кавказалъе ва тIолабго Россиялъе кумек гьабуна захIмалъаби, квалквалал, къварилъаби къезаризе. КIудияб ВатIанияб рагъул соназда фашистазул чияр ракьал рахъулезда данде багъана дагъистаниязул сурсатаздалъун гIуцIараб «Шамил» абураб танкабазул колонна.",
        "Жакъаги нилъеца ракIалде щвезарулел руго имам Шамил ва гьесда цадахъ рагъарал муридзаби. Гумбет районалъул Аргъвани росулъ букIана КIудияб Кавказалъул рагъул чIахIиял рагъазул цояб. Гьанир шагьидлъана гIемерал рагъухъаби, алжан насиблъаги гьезие.",
        "Жакъасеб Россия – гьеб ккола халкъазда гьоркьосеб терроризмалда данде къеркьолеб улка, гIемер миллатазул халкъазул вакилзабаз ракълида гIумру гьабулеб улка. Тарихалъул дарсаз, Шамил имамасул дарсаз нилъее жакъаги кумек гьабулеб буго, Россиялъул Федерациялда ругел халкъазул маданияталъул ва гIадатазул хIурматги гьабулаго, гIумру тIамизе. Цоги нухалъ салам кьола жакъасеб тадбиралда гIахьаллъарал гьалбадерие. Спорталъул гIахьалчагIазеги гьарула бергьенлъаби», – ян абуна ХIажимурад МухIамадовас.",
        "Аргъвани хъала – АхIулгохIалъул кIулал",
        "Дагъистан Республикаялъул диниял гIуцIабазулгун цадахъ рекъон хIалтIи гьабиялъул, яхI-намусалъул эркенлъиялъул рахъалъ комитеталъул нухмалъулев МухIамад ГIабдурахIмановас абуна Аргъвани росулъ букIараб рагъалда халкъалъ кIиабилеб АхIулгохIилан цIар лъун букIин, имам Шамилицаги гьеб хъала АхIулгохIде кIулал ругин абулаанин.",
        "Дагъистаналъул муфтиясул заместитель МухIамад-хIажи Мангуевас саламалъулал рагIаби абуна ва лъикIабщинаб гьарана республикаялъул муфти ва шайих АхIмад-хIажи ГIабдулаевасул рахъалдасан.",
        "Дагъистаналъул бетIерав терапевт МухIамад ГIабдулаевасги республикаялъул сахлъи цIуниялъул министерствоялъул рахъалдасан баркиялъулаб кIалъай гьабуна.",
        "Байрамалъулаб тадбиралъул художественнияб бутIа бачана Россиялъул Хъвадарухъабазул союзалъул член ГIиса Шарапудиновас ва Дагъистаналъул лъай кьей цебетIезабиялъул институталъул ректорасул ишал тIуразарулев ХIамзат Жамалудиновас.",
        "ВагIзаби гьаруна Бакълъулазул районалъул имам Юнус-хIажи Темирсултановас, Унсоколо районалъул имам ГъазимухIамад-хIажи Абакаровас, Гъизилюрт районалъул имам ГIали-хIажи МухIумаевас, ЦIияб Аргъвани росдал имам Камил-хIажи Якъубовас ва цогидазги.",
        "Чуязул хIихIиди, кьурабалъ багъун,",
        "Дагъистаналдаго рагIана, лъана",
        "Гумбет районалъул бетIер, олимпиялъул чемпион ХIажимурад МухIамадовас шапакъатал кьуна улкаялъул ва дунялалъул чемпионатазда бергьенлъи босаразе ва призеразе: Европаялъул чемпион, сурдлимпиялъул хIаязда тхэквондоялъе гIарцул медаль босарав Шамил ИсхIакъовасе, эркенаб гугариялъул рахъалъ Европаялъул чемпионаталъул гIарцул призер ва дунялалъул чемпионаталъул мазгарул призер ХIажимурад ХIажиевасе, 2017 соналда ММАялъул рахъалъ дунялалъул ва Россиялъул чемпионлъун вахъарав ГIабдулмутIалип Гъайирбеговасе, Россиялъул тIадегIанал цIалул заведениязда гьоркьор тIоритIарал торгIо хIаялъул къецазул чемпионал ХIусен МухIамадовасе ва МухIамадхIабиб Имамирзаевасе.",
        "Районалъул бетIерас гьединго баркалаялъулал кагътал кьуна гIараб филологиялъул гIелмабазул доктор Шигьабудин ХIусеновасе, цIа ккедал хъизан хвасар гьабурав «Дагъистан цебетIеялъул корпорация» ОАОялъул нухмалъулесул заместитель ХIамид МухIамадовасе.",
        "Къаде какалдаса хадур тIоритIана чуял риччай ва спорталъул миллиял тайпабазул къецал.",
        "1600 метралъ бекерун бергьана Гумбет районалъул Игьалиса Сайгид Исраповасул чу, кIиабилеб бакIалде Чачан Республикаялдаса Бекхан ГIисаевасул чу ва лъабабилеб бакIалде Казбек районалъул Буртунаялдаса Расул ГIалихановасул чу бачIана.",
        "2400 метралъ рекераразда гьоркьоб тIоцебесеб бакI Игьалиса Бартихан Бартихановасул чуялъ, кIибилеб бакI Гумбет районалъул администрациялъул цIаралдасан биччараб Элигрей абулеб чуялъ, лъабабилеб бакI Чачан Республикаялдаса Насрудин Юхигановасул ЧIор чуялъ ккуна.",
        "Лъабабилеб нухалъ 3600 метралъ рекеризе риччаразда гьоркьоб тIоцебесеб бакI Болъихъ районалъул Гъагъалъа Салман Дибировасул, кIиабилеб бакI «Сельсовет “Аргванинский”» росдал поселениялъул администрациялъул, лъабабилеб бакI Чачан Республикаялдаса Рустам Дебзиевасул чуялъ ккуна.",
        "Чуял риччаялъул призовияб фонд букIана 220 азарго гъурущ. Ункъабилеб нухалда рекеризе риччана гIицIго эргъвендерил чуял. Кинабниги бекеризе биччана Дагъистаналъул районаздаса ва Чачан Республикаялдаса 36 чу.",
        "Спорталъул миллиял тайпабазда гIахьаллъана Дагъистаналъул районаздаса 105 спортсмен. ЧIорбутIалъ речIчIиялъе лъабабилеб бакI М. ГIумарасхIабовасе (Килалъ), кIиабилеб бакI Ю. ГIабдулмуслимовасе (Килалъ), тIоцебесеб бакI МухIамад Исрапиловасе (ЧIарада районалъул ЦIуриб росу) щвана.",
        "Мугъалда бакIлъигун рекерун кIанцIиялъе (Шамил имамасул кIанцIи) лъабабилеб бакI МухIамадрасул АхIмадовас (МелъелтIа), кIиабилеб бакI ХIажи Якъубовас (Аргъвани), тIоцебесеб бакI Шамил ХIажиевас (Аргъвани) ккуна.",
        "Лъабго батIияб къагIидаялъ гамачI реххиялъе лъабабилеб бакI МелъелтIаса Шамил Коргъолиевасе, кIиабилеб бакI Хунзахъ районалъул Гьамущи росулъа Руслан Маликовасе, тIоцебесеб бакI МелъелтIаса Алдан Гъайирбеговасе щвана.",
        "Квар цIаялъе бергьана МелъелтIаса (лъабабилеб бакI), Аргъваниса (кIиабилеб бакI) ва ЦIияб Аргъваниса командаби (тIоцебесеб бакI).",
        "Бергьенлъаби росаразе Гумбет районалъул администрациялъ кьуна гIарцулал сайгъатал, медалал ва грамотаби.",
        "Кавказалъул имам кIодо гьавураб гьеб тадбиралда гIахьаллъана кIиазаргогIан чи. «Сельсовет “Аргванинский”» росдал поселениялъул администрациялъул бетIер АхIмадбег Ибрагьимовас баркала кьуна Шамил имам гьавуралдаса 220 сон тIубаялъул хIурматалда тIобитIараб тадбиралда гIахьаллъарал гьалбадерие.",
        "Дагъистан Республикаялъул магIарулазул регионалияб миллиябгун маданияб автономиялъ (РНКААРД) кIудияб хIалтIи гьабулеб буго нилъер халкъалъул тарих, мацI, маданият ва адабият кIочене тунгутIиялъе, халкъалъул хасиятги, рухIги, яхIги, гIелаз гIелазухъе кьун, даим халкъгун рукIиналъе. Исана апрелалда МагIарул автономиялъул нухмалъиялда гъоркь гIуцIана МагIарулазул информациялъул алатазул цолъи (Ассоциация аварских СМИ). Гьеб идараялъул мурад буго магIарул мацIалда къватIире риччалел информациялъул алатазул даража борхизаби, авар мацI цIуниялде кIвар кьей, миллияб маданият ва адабият церетIезари. Гьеб гIуцIиялъ кIиго моцIида жаниб гIураб хIалтIиги гьабуна, цере лъурал масъалабиги хIисабалги гIемерал руго. Гьелъул нилъеца жеги мухIканго бицина газеталъул хадусел номераздаги, иншаАллагь.",
        "ГьабсагIаталда магIарулазул райгазетал риччалел руго ункъо ва микьго гьумер бугел. Микьго гьумер бугони, районалъул гIумру гIатIидго ва рагIа-ракьанде щун бихьизабизе рес щола. Ункъо гьумер бугел басмабазги моцIие цо-цониги кIудияб, микьго гьумер бугеб номер биччани, гьениб росабазул ва тухумазул тарихалъул, гIадатиял гIадамазул, гIоларел рахъазул, гIузрабазул бицунеб бугони, лъикIаб букIина. Газеталъул гIатIилъиялъул рахъалъ цебесеб кьерда буго Хунзахъ районалъул «Росдал захIматчи». Гьеб газеталъул номеразда микьго гьумер букIуна. Щибаб моцIалъ цо-цониги кьер бугеб номерги биччала гьез. Басмаялъул бетIерай редактор ПатIимат МухIмадовалъ абулеб буго Хунзахъ районалъул бетIер СагIид Юсуповасда газеталъул кIвар бичIчIулин ва микьго гьумералъеги кьер бугел номеразеги гIураб гIарац бюджеталда лъолилан.",
        "Хунзахъ районалъул нухмалъулел информациялъул политикаялъе риччалел сурсатазда барахщулел гьечIо, гьединлъидал республикаялдаго лъикIаб рахъалъ рехсолебги буго гьеб район. Хундерил хIалбихьиялдаса цоги районазги мисал босани, гьезие жидеего лъикIаб буго.",
        "Росу-ракь тун, къватIир гIумру гьабун ругел районцоязул хIакъалъулъ бицунелги рубрикаби рукIине ккела басмабазул гьурмазда. Нижеца «Гумбет» газеталда рачунел руго «Бакълъулазул мугьажирзаби» ва «МугIрул тун, авлахъазде рахъарал магIарулал» абурал рубрикаби. Гьенир рахъана Шамил имамасул рагъдаса хадур Турциялде ва ГIагараб Бакъбаккул цогидал улкабазде гочине ккарал мугьажирзабазул ва гьезул ирсилазул къисмат цебечIезабулел макъалаби, гьединго хъутабазда магIарулазул бугеб яшав бихьизабулел репортажал, накъитал, очеркал. Амма гьел рубрикабазда жаниб жеги гIемер ва щвалде щун хIалтIи гьабизе ккола. Гьединаб масъала лъун буго редакциялъ.",
        "Журналистазул хIалтIи лъикIлъизаби мурадалда гьадинал пикраби цереги рахъун рукIана «Гумбет» басмаялда. МагIарул районазул газетазул редакторзабазде ва хIалтIухъабазде хитIаб гьабулеб буго гьаб темаялда хурхун нужерго пикраби загьир гьареян; цоцазул хIалбихьи гIамм гьабун, халкъалъул мурадал тIураялде буссараб нилъер хIалтIи цебе бачине тавпикъ кьеги къаламцоязе.",
        "Аралда таманча речIчIани…",
        "Гьанже гIоде, гIадамал, гIодой бутIрулги къулун,",
        "ГIешдерил Щулалъул гохI щванин тушбабазухъе",
        "Авартеатралда – «Дир Дагъистан» моноспектакль",
        "Араб анкьалъул ахиралда ЦIадаса ХIамзатил цIаралда бугеб магIарулазул драмаялъул театралда бихьизабуна Россиялъул мустахIикъав артист ХIусен Казиевасул «Дир Дагъистан» абураб, Расул ХIамзатовас 95 сон тIубаялде хIадурараб спектакль.",
        "Паналъи ва кIодолъи…",
        "МагIарул маданияталъулги адабияталъулги кIалгIа ккола Авартеатр. Гьединаб бакIлъун букIин буго гьелъул борч, магIна, масъала. Гьединаблъун букIине, гражданазул налогаздасан сурсаталги риччан, хIалтIулебги буго гьеб. Авартеатралъ лъикIаб спектакль лъуни ва гьениб лъикIаб тадбир гьабуни, магIарулал рохула. Авартеатралда «Viva» дискотека рагьани ялъуни «Маймалаказул церерахъин» моцIаз лъун бугони, магIарулал пашманлъула.",
        "ХIамзатил Расулил «Дир Дагъистан» тIехьалдасан гIуцIараб Россиялъул мустахIикъав артист ХIусен Казиевасул моноспектакль гIадамаз лъикI къабул гьабуна. Нилъер халкъалъул, Дагъистаналъул, Кавказалъул къисмат рагьулеб асар буго гьеб.",
        "РакIалда буго, ХIамзатил Расул тIаде вачIаравго ялъуни гьес асар цIаларабго, зал цIурал гIадамал тIаде рахъунаан. Гьеб буго нилъер халкъалъ кIудияв инсанасул ракI-ракIалъго гьабулеб хIурматалъул гIаламат. ХIусен Казиевасул «Дир Дагъистан» моноспектаклялъеги, тIаде рахъун, хIурмат гьабуна гIадамаз. Ралагьаразе хасго кIудияб асар гьабуна, нилъер имамул агIзам, Кавказалъул миллияв бахIарчи, исламалъул багьадур, шайих Шамилил къеркьеялъул бицарал мухъал актерас цIалулелъул.",
        "Гьанже гIоде, гIадамал, гIодой бутIрулги къулун,",
        "ГIешдерил Щулалъул гохI щванин тушбабазухъе, –",
        "гьел мухъал цIалулел рукIун руго Шамил имамасе жиндирго руччабаз, АхIулгохI толагоги, Гъуниб магIардаги, Маккагун Мадинаялъул салул авлахъаздаги… Гьедин хъван буго ХIамзатил Расулица «Дир Дагъистаналда» имамзабиги, исламги, диналги какулел захIматал соназда. Буго цо бергьараб паналъи ва зодобе гIунтIараб кIодолъи гьел рагIабазулъ.",
        "Щибизе вахарав борхатаб Гъунив…",
        "Щибизе вахарав борхатаб Гъунив,",
        "ГъалбацI асирлъараб ссанда берчIвазе,",
        "ХъвахIав пачаясул чукъа – фельдмаршал",
        "ЧIухIун гIодоб чIараб гамачI бихьизе.",
        "Долго согIал соназ гьединги хъвана ХIамзатил Расулица. Гьел мухъалги руго шагIирасул ва хъвадарухъанасул бищун машгьурал асаразул цояблъун кколеб, камилаб ва хIикматаб «Дир Дагъистан» абураб тIехьалда.",
        "ЦIакъ лъикIаб хIужа ккола магIарул театр магIарул халкъалъул гIаламаталлъун кколел хIаракатчагIаздехун гьумер битIун буссин, ХIамзатил Расулил адабияб ирс гIадамазда цIидасанги ракIалде щвезаби, гьесул асаразул инсан лъадарулеб магIна гьурщизе жигар бахъи. Бокьилаан гьеб къагIидаялда цоги авторазул ва нилъер кIудиял хIаракатчагIазул гIумру ва къеркьей бихьизабулел асарал нилъерго театралъул сценаялда рихьизе.",
        "(Силдиса ХIабибилги ТIадмагъилъа Забитилги хIакъалъулъ)",
        "Улкаялда жанир къварид гьаруниги, къватIиб дунялалъ магIарулазе хъат чIвараб ва нилъер цIар дунялалъул спорталъул тарихалда хъвараб анкь букIана цебехун араб.",
        "7 апрелалъул радал (доба сардилъ букIана гьеб) рикIкIадаб Америкаялъул Лас-Вегас шагьаралъул рингалда тIобитIана дунялалъул спорт бокьулез жинда хадуб хал ккун букIана спортивияб тадбир. Гьениб 70 кг цIайиялда гьоркьоб лъун букIана бищунго дунялалда къимат тIадегIанаблъун рикIкIунеб UFCверсиялъул чемпионасул рачел. Гьелъие гIоло къеркьана ЦIумада районалъул Силди росулъа, жеги къей лъачIев рагъухъан ва бахIарчи ХIабиб НурмухIамадовва дандиялги мерхьун, ракIчIараб бергьенлъи босана.",
        "ХIабиб ккола Россиялдаса ва тIубараб СНГялдаса тIоцебе UFC ялъул чемпионасул рачел щварав багьадур. ХутIарал чемпионазе 10 – 15 дандчIвайги гьабун щун батани чемпионасул рачел, ХIабиб гьелъие гIоло 25 нухалъ цеве вахъине ккана.",
        "26 абилев дандияв, американав Эл Яквинтаги мерхьун, гьесие кинабгIаги дандечIеялъе ресго течIого, ракIчIараб бергьенлъиги босун вахъана ХIабиб чемпионлъун. Рагъ тIобитIилелда цебе анкьида жанив хисана гьесул ункъго дандияв - цояв бох унтун бугин лъутана, кIиабилесда жиндир чорхол цIайи рекъезабизе кIвечIо, лъабабилес жинда макьилъцин бихьулареб гIарац тIалаб гьабуна промоутераздаса.",
        "Ахир, рагъ тIобитIизе цо къо хутIараб мехалда дандиявги вищун тIобитIараб дандчIваялъул хIасилалда вахъана ХIабиб чемпионлъун. Гьесие чемпионасул рачелалъухъ щвана 32 миллион гъурущ гIарцул, (гьеб буго гIага-шагарго Олимпиялъул щуго-анлъго чемпионасе щвараб гIарцуда бащадаб къадар), жакъаялдаса нахъе рукIине ккола гьесул кIудиял гонорарал щолел дандчIваял. Чемпионасул рачлил бетIергьан живго вугеб мехалда гонораразул къадарги гIемерго цIикIкIуна.",
        "ХIабибида бергьенлъи баркана Исламияб дунялалъул гIемерал церехъабаца. Социалиял сетаздаса щварал баяназда рекъон, гьесда бергьенлъи баркун буго ва ралъдал рагIалда ХIабибие дача сайгъат гьабулеб рагIула Турказул президент Ражаб Эрдогъаница.",
        "ХIабиб гьоболлъухъ ахIун рагIула БахIрейналъул къиралас ва баркун рагIула рикIкIен тун гIемерал машгьурал чагIаз, дунялалалъул спорталъул цIваби Рональдодаса рахъарал Россиялъул политиказде, регионазул бутIрузде ва Думаялъул депутатазде гIунтIун.",
        "Цебехун Дагъистаналда кьун букIараб пресс-конференциялда ХIабибил эмен ва тренер ГIабдулманап НурмухIамадовасабун букIана нагагь чемпионлъун вахъани, Лас-Вегасалъул рингалда ХIабибица ингилис мацIалда Расул ХIамзатовасул кечI цIализе бугин.",
        "Васас жеги берцинаб ва гIакъилаб жаваб кьун роххизарун рукIана данделъарал: «Лъица дие квал-квал гьабилеб Расул ингилисалъ гурев, авар мацIалда цIализе Америкаялда?» абун.",
        "Балагьараб мехалда, чемпионасул гьел хIисабал хисизаруна гьесул гьудул, партнер ва ракьцояв, «Сумма» компаниялъул хважаин Зиявудин МухIамадов туснахъалъув лъеялъ. Чанго минуталъ халат бахъараб кIалъай дунялалъе ингилис мацIалдаги гьабун, гIурус мацIалда Россиялъул президент Владимир Путиниде хитIаб гьабуна НурмухIамадовас Зиявудинил иш жиндирго хъаравуллъиялде босейин ва ритIухълъи чIезабеян. Гьелъ повесткаялдаса ана авар мацIалда цIализе букIараб Расул ХIамзатовасул кечIги.",
        "Кин бугониги, ХIабиб НурмухIамадовасул цIар хъвана гьеб сордоялъ дунялалъул спорталъул тарихалда. Гьев вуго къанагIатаб гьунаралъул, гIунги тIокIаб бихьинчилъиялъул, лъикIаб, камилаб, роцIцIараб бетIералъул гIолохъанчи. Гьел киналго рахъал цохIо чиясухъ къанагIат гурони рукIунаро, ХIабиб НурмухIамадовасулъ абуни руго.",
        "Руго гьелго рахъал гьесул инсухъ, Россиялъул мустахIикъав тренер, квер жубараб рагъул къоло анлъго дунялалъул чемпион гIезавурав ГIабдулманап НурмухIамадовасулъги. Дица рикIкIуна кигIан тIабигIаталъ кьураб гьунар ХIабибил бугониги, гьесул чемпионлъиялъулъ аслияб бутIа эмен - ГIабдулманапил бугин, гьев гьечIого щолароан гьеб борхалъи. Кинабго буго битIун бищараб тактикаялда ва стратегиялда бараб.",
        "Гьебго сордоялъ цIакъ захIматал шартIазда, бахараб температураги, бекараб кверги бугониги, унго-унгояв магIарул бахIарчиясул хасиятги бихьизабун, дандиясда тIад бергьенлъи босана нилъер миллатцояв, ГIахьвахъ районалъул ТIадмагъилъа Забит МухIамадшариповас.",
        "Гьесие берцинаб рагъухъ хасаб призги кьуна гьеб сордоялъ. Забитица UFC ялда босараб лъабабилеб бергьенлъи ккола гьеб.",
        "Гьев рикIкIунев вуго кIудияб букIинисеб бугев, хIатта чемпионасул рачелалъе гIоло вагъизе рес бугев спортсменлъун. Аллагьас гьеб борхалъи босараб къоги бихьизе хъван батайги магIарулазда, икъбал ва бегьенлъаби кьейги ХIабибие ва Забитие.",
        "Лас-Вегасалда магIарул гIолохъабаца росарал бергьенлъабазда цадахъ цойги саламатаб ва роххизе гIураб лъугьа-бахъин ккана Россиялдаги араб анкьалъ. Президент Владимир Путинил указалда рекъон, Москваялда Россиялъул ЦIех-Рехалъул комитеталъул кIудияв следователасул хъулухъалда тIамуна нилъер ракьцояв Буртунай росулъа Улади Уладиев. Гьев рикIкIунев вуго гъваридго профессионалияб лъайги щварав, кIудияб букIинисеб бугев гIолохъанчилъун. Аллагьас жеги кIудиял рорхалъаби росизе хъван батайги гьесие. Улади Уладиев ккола машгьурав политикияв ва жамгIияв хIаракатчи Сулайман Уладиевасул вас. Гьениб гIажаиблъи гьабизе жо гьечIо, генетика абураб гIелму тасдикъ гьабиялъул гIаламат загьирлъи гурони. Живго Сулайман Уладиевги вуго лъай бугев чи. Гьединал рукIана, магIарулал, араб анкьил харбал.",
        "РукIана кьерххарал, гIемер санагIат нилъее гьечIел бакIалги, камулел гьечIо ракьцояздаса чIухIизе бачIунел лъикIал харбалги. Аллагьас лъикIал харбал камун хутIугеги нилъ.",
        "«МагIарул танк» ГIабдулрашид СагIадулаев – Ярыгинил турниралъул чемпион",
        "2018 соналъул 28 январалда Россиялъул Красноярск шагьаралда «магIарул танк» ГIабдулрашид СагIадулаевас бергьенлъи босана гьитIинаб Олимпиадаян абулеб Ярыгинил цIар кьураб турниралда.",
        "Цониги дандиясе баллцин кьечIого, таваккалго ва кIудияб махщалида бергьана СагIадулаев.",
        "«Миллат» басмаялъул редколлегиялъ ракI-ракIалъго баркула ГIабдулрашид СагIадулаевасда иргадулаб бергьенлъи ва гьарула гьесие спорталъул тIогьал квегъизе сахлъиги сахабщинабги!",
        "Миллатцоял",
        "«Чодасан рагъарал дол гъолодисел»",
        "ЦIоралъул магIарулазул имам Шамилил цIар кьураб гIуцIиялъул къисмат",
        "Имам Шамилил цIаралда бугеб аваразул жамгIияб идара Азербайжаналъул нухмалъулез къанилан бицана гьеб гIуцIиялъул нухмалъулевлъун вукIарав АсхIабгIали МахIмудовас. Гьесул гражданияб хIаракаталъул хIасилалда ЦIоралъул магIарулазул нус-нус гIолилас лъай босана Дагъистаналда, гьел рахъана батIи-батIиял махщалилалъун. Хъапал цIун магIарул мацIалда хъварал тIахьал жинца Дагъистаналдаса ЦIоралде гIемер раччанилан бицана МахIмудовас. Бакуялъул вакилзабаз авар маданияталъул фестивалал росабалъ тIоритIизе гьукъидал, щибаб соналъ МахIмудовас гIадамал ракIарулел руго шагьранух гьечIеб, некIсияб Гъолода росдал чIвадназухъе.",
        "«Аварав вугилан абизе мустахIикъав гьечIо»",
        "Имам Шамилил цIар кьураб аваразул цолъи тIагIинабуна Азербайжаналъул тIадчагIаз, - илан бицана АсхIабгIали МахIмудовас. - Халкъ дида цадахъ буго, амма дица бетIерлъи гьабулеб гьеб цолъиялда цебе цойги идараги гIуцIун, жидеего мутIигIав Шамил Мамедов абурав чи тана гьелъул бетIерлъун. Аваравцин гуро гьев, аварав вугилан абизе гьев мустахIикъав гьечIо. ХIажаталщинал документалги ругеб цолъи буго дир, амма дун хIалтIизе толев гьечIо. ЧIар росулъ имам Шамилие бараб памятникалда аскIоб дирго харжаздалъун мина эхетана дица, бокьун букIана гьениб авар театрги, музейги, бибилиотекаги рагьизе. ЧIахIи-чахIиял рукIана мурадал. Амма гьел гIумруялде рахъинаризе течIо тIадчагIаз.",
        "МахIмудовасул рагIабазда рекъон, Гуржиялъ ругел аваразул ихтиярал гIемерго лъикI цIунун рагIула Азербайжаналда ругел миллатцоязулаздаса, Азербайжаналда халкъалъул хаслъаби лъугIизарулел ругила: «Гьаниб унеб буго кIудияб ассимиляция. ТIадчагIазул зулму буго цIикIкIараб. Квешал, къадарал чагIи руго ал падарал. Имам Шамилил цIаралда бугеб Динчи росдал мажгиталъуб гьабуна нижеца магIарулазул мажлис. Гьединго кIиго соналъ цебе гьебго росулъ гьабизе бажарана авар маданияталъул фестивальги».",
        "«Дир халкъ, дур рахьдал мацI бухулеб буго»",
        "2008 соналъул февралалда ЦIоралде бачIун букIана тарихалда жаниб тIоцебе гьанжесеб Дагъистан Республикаялъул ХIукуматалъул делегация. Гьелъул сапаралъги ахIвал-хIал щибгIаги лъикIлъизабичIилан абуна МахIмудовас. Рихьдае цо-цо классазда авар мацIалъул тIахьал лъун ругониги, хIакъикъаталдаги школазда магIарул мацI кьолеб гьечIила. Дагъистаналда цIалун вачIарав авар мацIалъул цониги махщалилав хIалтIизе восуларила. Азербайжаналъул хасал хъулухъаз хадуб хъаравуллъи кколеб букIиналъ, телефонцин хIалтIизабуларила жиндицаян бицана АсхIабгIалица: «ЦIоралъул магIарулазул къварилъабазул хIакъалъулъ нижеца хъвана Америкаялде, Турциялде, Россиялде. Нижеца кумек гьаричIеб бакI батиларо. Амма гьеб хIалтIиги дица гIей гьечIеблъун рикIкIуна. ХIажат буго унго-унгояб аваразул халкъияб идара гIуцIизе ва хIалтIизе биччазе, школазда авар мацI малъизе. Хъапал цIун учебникал раччулан дица Дагъистаналдаса гьанире. Гьанже гьелги гьечIо, мугIалимзабазда гьоркьор рикьун рукIана, басралъана, щущан ана. Бакуялъги къватIире риччаларо тIахьал. Авар мацIалъе рихьизарула сагIталцин захIматалъул мугIалимас рачунел руго. Динчи росулъ авар маданияталъул фестиваль тIобитIулел рукIана ниж. АскIореги рачIун, тIадчагIаз абуна имам Шамилил ва Дагъистаналъул хIакъалъулъ кучIдул ахIугеян, ахиралдаги авар мацIалда щибниги ахIугеян ва бицугеян лъазабуна. Биххизабуна фестиваль. Нижеда ракIалда буго исанаги июналда магIарда, Гъолода росдал хутIел бугеб бакIалда гьеб байрам гьабизе. Ункъо гектар бугел чIахIиял аваразул хабзалаби руго гьенир. 18 гIасруялда вукIарав кIудияв гIалимчи ва пачалихъияв хIаракатчи МалламухIамммад Гъолодиясул хIурматалда тIобитIула гьеб чIобоголъараб росулъ нижеца щибаб соналъ данделъи. Санайил 27 июлалда гьабула гьесул хабатIе зиярат, ахIула мавлид. 1992-1997 соназда Закатала шагьралда тIобитIулаан авар культураялъул байрамкъо. Амма 1997 соналда, лъималгицин тIилицаги рухулаго, полициялъулаз щущазабуна фестиваль. Гьелдаса тIокIаб гьукъана магIарул мацIги бакъанги».",
        "«Лъабкъого къажарав хъун сонгровги лъун»",
        "Имам Шамилил наиб ХIажимурадил хоб бугеб бакI бихьизабулеб игIланги чанцIул чIваниги хъухъанин азербайжаназилан абуна МахIмудовас. Гьелда хъван букIун буго: «Гьанив вукъун вуго Лев Толстоясги жиндир хIакъалъулъ къиса хъварав ХIажимурад», - илан. Гьесул хоб хIакъир гьабун, зани гъурун, вандализмалъул хIужабиги рукIунила мех-мехалда.",
        "МагIарул газеталъул хIалтIухъаби щвана наиб ХIажимурадил хабадеги. ХIакъикъаталдаги хоб бихьизабулеб игIланги гьечIоан гьениб, зонода ккураб мармарги гъурун бугоан. Лъалеб букIахъе, ХIажимурадил гвангвара буго Санкт-петербургалда Кунсткамераялъуб. Хабалъ букъизе дагъистанияз гьеб нахъе тIалаб гьабулелдаса 20-30 сон унеб буго, амма суал тIубалеб гьечIо. ГIемерисел аваразе бокьун буго гвангвараги къаркъала букъараб бакIалда Азербайжаналъул ракьалда букъизе. Аваразул халкъияб шигIруялъулъ гьадин хъвалеб буго ХIажимурадил ва гьесул гьудулзабазул ахираб рагъул хIакъалъулъ:",
        "…Радал къалъинегIан тункIид вагъана.",
        "ТуманкI речIчIаралъуб чIортоги бугIун,",
        "Къалъудаса хадув хвалчад вагъана.",
        "Лъабкъого къажарав хъун сонгровги лъун,",
        "Дур рухI босун араб доб Синагъалде.",
        "Сверун зикру буго гъазизабазул",
        "Мун жанив вукъараб Къарби гIоралда.",
        "Алазан туялда, доб Туплисалда.",
        "Гьениса Гъолоде, Гъарабагъалде.",
        "Гъоба ТешлахIариб, бухIаяб Шураб",
        "Хъаравуллъи тоге, ПиргIавнил уммат,",
        "Вилълъанин ракьалде Бичасул вахIи,",
        "Анин алжаналде жан ХIажимурад.",
        "АсхIабгIали МахIмудовас ва цойги жамгIиял хIаракатчагIаз рицарал хIужабазе баян кьезе инкар гьабуна Закатала мухъалъул нухмалъиялъул вакилзабаз. ЧIегIернарталъ бечелъараб гучаб пачалихъ бугила Азербайжан, тушбабазе гIадлу гьабизе гьелда кIолилан абуна гьел тIадчагIаз.",
        "«Агъалдисеб чакма бидул цIезегIан»",
        "МагIарулазул халкъиял кьалул кучIдузулъ кIудияб бакI ккола ЦIоралъ. «ЧIарахъа ШагIбан» абураб назмуялда бахIарчиял гъолодисезул гьадинаб сипат-сурат кьолеб буго:",
        "Агъалдисеб чакма бидул цIезегIан,",
        "Чодасан рагъана дол гъолодисел.",
        "Черхалдисеб ярагъ цIед биинегIан,",
        "Гьединги рагъарал ЧIарлъул бахIарзал.",
        "Шекигимо Ширван хвезеги гьабун,",
        "Туплисалде сверун хвалченги хьвагIун,",
        "Гьаб хъизихълъул улка цIа тIамун бухIун,",
        "Азарго гъазияв ЧIарахъаги чIван,",
        "Нахъе руссанила гьел гIолохъаби.",
        "МагIу рагIизабун хIал кIвеларилан,",
        "Щоб-щобалде рахъун салхIал гьаруна.",
        "КьегIер-гIи данд бадал – гъобги жо гуро,",
        "Балай магIил гъуди доба Гъолода.",
        "ГIизудинил ХIамзат,",
        "ЦIилбан – МахIачхъала,",
        "Авторасул суратал,",
        "2011 сон",
        "МагIарулазул жамагIатал. Сапаралдаса хъвай-хъвагIаял",
        "Асахъа Къамилухъе щвезегIан…",
        "ГIорхъоде ккарал магIарулазул гIузраби",
        "Арал анкьазда «Миллат» басмаялъул хIалтIухъабаз сапар бухьана улкаялъул гIорхъоде ккарал магIарулазул районазде – ЦIумаде, ЦIунтIе, БежтIе, ЛъаратIе (Анкьракьалде). ДандчIвана гIадатиял гIадамалгунги хъулухъчагIигунги, гIахьаллъана районазул нухмалъулез ва жамгIиял хIаракатчагIаз тIоритIарал батIи-батIиял тадбиразда. Салам кьуна нилъер кьварарал умумузул хобазе, лъелго харана некIсиял росабазул чIвадназухъе, ралагьана нус-нус сонал рарал кьалул ва цIаял ралел сиязул тункIазе гьарурал картIазухъан, рахана магIарул гIорул чвахиял, риччана цIадакь, цIорона гIаздал гIансазда аскIор, рухIана тIадмагIаруллъиялъул бакъуца, щвана лъеда рарал гьабахъе, рещтIана годекIабахъ, музеязда, корахъ, ккуна масакI ччугIа, бакIарана тарихияб щегI...",
        "Гьаб рузман къоялъ нужеца цIализе бегьула гьеб сапаралдаса хъвараб репортаж.",
        "Лъебел боялъул бергьенлъаби",
        "Цересел номеразда нижеца хъван букIана ЦIумада бугеб ахIвал-хIалалъул хIакъалъулъ макъала. Гьединлъидал гьаб иргадулаб сапаралда аслияб кIвар кьуна ЦIунтIа, БежтIа, ЛъаратIа районазул масъалабазда гъорлъе раккиялде. Амма газеталда бахъараб цо макъалаялъ жанире рачунел суалал ва гIузраби гуро гьел ракьазда ругел. Жакъа нижеца дагьабго бакка-бахъи гьабила гьел унтабазде.",
        "Жакъа магIарухъ ругел бищун церечIарал, чара тIагIарал масъалабазул цояб ккола гьениса нилъер миллатцоял гIатIиркьазде гочин, росаби чIороголъулел рукIин, магIарухъ хIалтIулел бакIал гIуцIизе ккей, умумузул букIараб захIматбокьиялъул ва маданияталъул дагьабниги ирс нилъеца кодобе босизе хIажат букIин.",
        "Гьеб рахъалъ мисалияллъун тезе бегьула Анкьракьалъул лъебелазул боялъул росаби: ЦIамилухъ, Росноб, ТIохьотIа, СанигIортIа, ТIалцухъ, Гъараколоб ва гь.ц. Цо бугони, гьел росабалъа гIадамал рахъ-рахъалде лъутулел, гочунел гьечIо. КIиабизе абуни, магIарухъ лъикI хIалтIулел руго (гIицIго тIохьотIисез хьихьун бугоан ункъазарго гIиялъажо). Лъабабизе бицани, гьенир цIиял гIелал цIикIкIунел руго, магIарулазул къадар борхулеб буго. Цо-цо цIех-рехчагIаз абулеб букIана, гьанже Анкьракьалъул демографияги цоги статистикаги лъебел боялъ ккун чIезабун бугилан. ЛъикIал гIадаталги саламатаб тарбияги бугоан гьезул росабалъ. Масала, гъараколосез гьалбадерида рохун бицуна, жидер росулъа цониги чи туснахъалде ккечIилан.",
        "«ГIорхъода аскIосеб низам»",
        "ЦIумада районалъул ТIисси-Ахакь росдаде щвелелде батана гьеб мухъалда бугеб ахирияб пост. 1999 соналъул рагъда чIварав лъабго полициялъуласе бараб памятникалда аскIоб бугоан гьеб хъаравуллъиялъул чIел. Хандакъалги ругоан, ярагъ барал низам цIунулелги ратана гьенир. Хадуб щвана «гIорхъода аскIосеб низамалъул» ракьалде. ГIезегIан кIвекIана гьенир бацIцIадаб гIурус мацI бицунел гIорхъи цIунулез. Паспортазул хал-шалги гьабун, заставаялда вугев офицерасе хIисабги кьун, хIала-малалъ риччана ахир-къадги ЦIунтIа мухъалде цо хIалакъав майорас. Ракьулъ БТРги бахчараб постги бугоан гьениб, хIапун чIолареб гьвел жоги букIана, цIуяб лъаларо, бихьинаб лъаларо.",
        "ЛъикIаланго халатаб читIир лъугьана гьениб машинабазул. ЦIунтIа мухъалъул гIадамаз речI тIолеб, ракIчучиялъе гIарз бахъулеб букIана «Миллаталъул» хIалтIухъабазде – гьал гIорхъи цIунулез рокъоре рачIинего бокьулареб унти ккезабулеб бугила, гIагараб росулъе щвей къватIисеб пачалихъалде иналда бащалъулила. Масала, МахIачхъалаялда хъвай-хъвагIай бугев цIунтIияв инсул росулъе зияраталъ ине ккани, азарго испаравкаги балагьун, хасаб кагъат тIалаб гьабизе тIамулила. Ахираб заманалда дагьал бигьалъабиги гьарун руго гьеб «гIорхъода аскIосел ракьазда». Амма гьениб хъвай-хъвагIай гьечIел чагIазухъ мекъи ралагьулел ругоан гIорхъи цIунулел.",
        "Квеш-лъикI гьал мухъазул автор сордо базе ЦIунтIа мухъалъул тахшагьар Кидерове ворчIана.",
        "МагIарулазул жамагIатал. Миллатцоял",
        "Асахъа Къамилухъе щвезегIан…",
        "( КIиабилеб бутIа)",
        "Гуржиязги гIурусазги бухIараб Асахъ щулалъи",
        "Исанасеб июналъул ахиралда Асахъ тIобитIана 1877 соналъул «Къокъаб шаригIаталъул» заманалда гIурус аскаралъ гьеб росу щущазаби ракIалде щвезабизе гIуцIараб мажлис. Гьеб дандеруссиналда кIалъаял гьаруна МухIаммад Цези абун лъалев жамгIияв хIаракатчияс, МагIарулазул миллиябгун маданияб автономиялъул ва Дагъистаналъул президентасул информациялъулабгун аналитикияб идараялъул нухмалъулев, тарихчи Маркъо ШагIбановас, ЦIунтIа мухъалъул имам МухIаммад-хIажияс ва цогидазги. Данделъи бачана магIарул болмацIалда.",
        "Хадуб бищунго таваккалаз лъелго сапар бухьана кьурул гIусалда бараб некIсияб Асахъе. Панаяб сипат-сурат бугоан гьениб. Сиял жеги цIунун хутIун руго. Сверун маххул хьуриги чIван, адабалда цIунун ругоан росдал хабзалги. Гьеб росу асахъез таралдаса 136 сон ана. Гьанже гьел гIорул рагIаллъабазда ва гIатIиракьазда яшав гьабун руго.",
        "Гьоркьохъел гIасрабазда мадугьалихъ ругел гуржиязулгун чанги кьалулал тунка-гIасиял ккун руго асахъезул. Амма Россиялъул империялъул рикIкIен гIемераб аскаралъул кумек щвечIого, гьеб бахIарзазул росдаде чабхъен гьабизе кIвечIо гуржиязда. ГIурусалгун цадахъ лъугьун, гьез кIицIуса бухIана Асахъ.",
        "БежтIадерил даруяб лъим ва дагIбадул спортзал",
        "БежтIа участкаялъул нухмалъулесул ишал тIуразарулев вуго цеве вукIарав бетIер Ризван КъурбангIалиевасул гIагарав чи ШагIбан ШагIбанов. Гьесда дагIба балезда гьоркьов вугоан райцентралда бугеб школалъул директор. Гьес абулеб буго, Лъай кьеялъул министерствоялдасан жиндица тIалаб гьабураб спортзалги школалъе бачIого, гьеб гIарац цоги кIудияб спорталъул кIалгIа баялъе харж гьабизе ракIалде бугин ШагIбановасдаян. Школа спортзалалдаса махIрум гьабулеб бугин гьесилан бицана директорас. Иш прокуратураялде ккун буго. Гьелъул хIасил кинаб ккарабали лъазабизе тIаде босулеб буго «Миллаталъ».",
        "БежтIа мухъалда буго даруяб, хинаб лъел ицц. Гьелда аскIоб сахгьариялъул санаторий базе (гIисиназеги чIахIиязеги санагIатаб) бегьилин гIакълу кьолеб бугоан участкаялъул нухмалъулезе экономистаз. Гьелда сверухъ туризмги цебетIезабизе бегьилилан пикру буго цIех-рехчагIазул.",
        "ЦIунтIаго гIадин, БежтIаги къеркьей буго исана микьабилеб сентябралда гьел мухъазул нухмалъуде рачIине бокьарал гIадамазда гьоркьоб.",
        "Анкьракьалъул анкьабго нур",
        "ЛъаратIа районалде ниж щваралго, гьеб муниципалияб гIуцIиялъул нухмалъулев МухIамад ГIалихановасул бетIерлъиялда гъоркь росабазул бегавулзабиги гIахьаллъараб данделъи тIобитIана. ТIоцебе кIалъай гьабурав, ЦIоралда тункараб Къамилухъ росдал бегавул Къурбан Рамазановас рехсана жинда гьаризе кIварал хIалтIаби. Гьесул хIаракаталъе лъикIаб къимат кьолелги ккана дандеруссиналда. «ГIорхъода аскIосеб низамалъ» гIухьбузецин квалквалал гьарулел ругилан абуна Рамазановас, чанцIулго нахъе гъунила гьел мучIдуздаса. Хасго цоги районаздаса рачIарал гIухьби риччалелго гьечIила гьенире. ХарибакIазде рецаризе арал гIадамазецин гIакъуба кьолеб бугила, паспортал рихьейилан.",
        "Хасалиде районалъул ЖКХ хIадурлъи гIей гьечIеблъун рикIкIана сессиялъул гIахьалчагIаз, ва хIукму гьабуна гьелда тIад хIалтIизе. Кьиндаде тIурччи кинаб компаниялъухъа босилебан абураб суалалъги бахIсал рагъазизаруна залалда. Шурагьиб бугеб «Дружба» гIуцIиялъ цоги фирмабазе хIухьел цIазе толеб гьечIилан, гьеб квешаб монополист кколилан гIарзал рагIулел рукIана рахъ-рахъалдасан.",
        "Хадуб чанго къоялъ тирана Анкьракьалъул росабалъ, мугIрузда, рохьазда, тарихиял бакIазда. Маркъо ШагIбановасги «Миллаталъул» бетIерав редактор МухIамад БисавгIалиевасги данде гьабулеб буго ЛъаратIа районалъул тарихалъул тIехь. Гьединаб мажмугI басмаялде бахъизе ракIалде ккун буго Дагъистаналъул нухмалъулев Рамазан ГIабдулатIиповасда. Анкьракьалъул анцI-анцI росабалъ харабаз ва тарихалъул мугIалимзабаз бицана жидер росабазул араб-таралъул, тухумазул. ШагIбановас гIелмиял цIех-рехал гьаруна хабалалъги, сиязда жанирги, цоги некIсиял бакIаздаги.",
        "МагIарулазда лъикI лъалеб бугоан нилъер халкъалъул эркенаб «Миллат» газета. Гьелъги ракIал рохизаруна нижер. Аллагьас хъван батани, жеги гIемер дандчIвала, нилъер росабазул суалал рорхила, гьел тIураялъе кIвараб квербакъи гьабила, хIакъикъияб ахIвал-хIал бихьизабила. Гьединаб буго журналистазул хIалтIул борч. Улкабазул гIорхъоде ккарал магIарулазул гIузрабазде хасаб кIвар кьола нижеца. Гьединаб редакциялъулаб политикаялда гъорлъе уна ЦIоралъул магIарулазул захIмалъаби загьир гьариги.",
        "2013 сон",
        "Цодагьаб цебегIан, цо тIадегIанаб данделъиялда, Москваялдасан нилъее лъай-кьеялул иш рахънибе ккезабизе кумекалъе йитIун ячIарай гIаданиги йигей бакIалда, Кизляралъул лъай кьеялъул Управлениялъул нухмалъулелъ абун буго, гьал рахьдал мацIал нилъее къаригIарал жал гурин, квал-квал гуреб пайдаги гьездасан гьечIин, рачIайин нилъеца гьел яризаризе.",
        "Киналго нухмалъулел гурелъул гIакълу бугелги рукIунел, гьелъ эдин абиялда дагIбаго гьечIо. ДагIба буго киналниги Дагъистаналъул лъайкьеялъул Управлениязул нухмалъулел гьелда тIад рекъеялда, хъат чIвазе ва гьелъул пикрудал рахъги ккун рагIаби рехизе лъугьиналда. Гьеле эзул гIакълуялъул даража! Гьеле гьел чагIазул нухмалъиялда гъоркь руго нилъер лъималазе лъайги тарбияги кьолел ругел учительзаби. Гьеле гьез куцалел руго нилъер лъимал. Жакъа мацI кIоченабила. Метер цIар кIоченабила. Сезе эбел-инсудеги щвела ирга. КIватIичIого ВатIанги бичила чIванчIобого!",
        "Москваялдаса гIурусалъ абун буго нилъер гьайбатазда, законалда рекъон нужерго лъималазда мацIги, тарихги, маданиятги, адабиятги малъизе нужеда тIадаб бугин ва хабар тун хIалтIуде руссайин.",
        "Гьейго Москваялъул вакилалда цо логопедилан йигей куцберциницаги абун буго, гIурус мацI берцинго бицине рахьдал мацIазул квал-квал бугин, гIурус мацIалъ кIалъалеб мехалда гьев кIалъалев чиясул рагIабазул гьаракьалъул батIалъи кколеб бугин, тIагIинарун лъикIин гьел рахьдал мацIалилан. Пикруялъул мукъсанлъи чи тIагIаялъул! Гьелдаги абизе ккун буго дойго гIурусалъ гIантал жал рицунгейин.",
        "Мискин-пакъир Дагъистан ва гьадинал «гIакълудал бутIрузде» ккараб лъай ва тарбия кьеялъул иш!",
        "Дагъистаналъул тарихалда киданиги цебехун букIинчIеб спортивияб лъугьа-бахъин байбихьулеб буго гьал къоязда. Каспийскиялда ГIали ГIалиевасул цIаралда бугеб спорталъул кIалгIаялъуб рагьулеб буго эркенабги, эркенаб гуребги, руччабазулги, бихьиназулги гугариялъул рахъалъ Европаялъул чемпионат.",
        "Дагъистаналдаса бихьиназул гьенив гIахьаллъулев вуго 7 речIчIухъан. Гьездаса лъабгояв вуго магIарулав: Заур Угуев, МухIамад КъурбангIалиев ва ГIабдулрашид СагIадулаев. Руго жеги магIарулал батIиял улкабаздаса цере рахъунелги. Масала, Азербайжаналъул тIаса бищараб командаялъул капитан вуго классикияб гугариялъул рахъалъ Дунялалъул ва Европаялъул чемпион, Олимпиадаялъул призер Расул Чунаев. Гьезулго командаялдаса гугаризе вуго Мазгарул призер ва Олимпиялъул чемпион Шарип Шарипов. Белоруссиялдаса цеве вахъине вуго ГIали ШагIбанов.",
        "ХIасил калам, батIи-батIиял улкабаздаса гIемерал магIарулал къеркьезе руго Европаялъул чемпионасул цIаралъе гIоло. Гьал дир мухъалги цIалун, чанги магIарулас хIисаб гьабун батила, щай гьаниб хас гьабун магIарулазул бицунеб бугеб, киналго миллатал рехсечIого абун.",
        "Гьесда бергьенлъи баркулезги критика гьабуна, В. Путинидабергьенлъи щайила баркараб абун. Гьеб буго инжитаб, гIисинаб жахIдаялъул гIаламат. ЦохIо магIарулал лъугьун руго кIудиял «интернационалистал», кигIан каканиги гьебги хIехьолел, тIаде жоялъе нилъеца нилъедаго тIасан мацIал гьарунцин хъвадарулел.",
        "Гьелъие цо мисал:",
        "Араб рузман къоялъ къватIибе бачIараб «Республика» газеталда Б.Узунаев абурав цо вахьнаяс гъегъ балеб буго аваразде ва ХIабиб НурмухIамадовасде. ХIабибидаса гьанже политик гьавизе вугила, депутатлъун вищизе вугила авараз, гьединаб хасият хутIарал миллатазул гьечIила, аваразул гурони. Чармил хIобода хIедул гулби речIчIулев гьев лъарагIазул «бахIарчияс» хIисабалде босулеб гьечIо ХIабиб НурмухIамадовасул дунялалда гIужилал квералги, камилаб лагаги, къвакIараб, хIинкъи лъалареб ракIги бугебго гIадин, роцIцIараб, гIакъилаб бетIер ва лъикIаб лъай букIинги. ГIумру чед кьуразе кьурдухъанлъи гьабун арав «интеллигент» Узунаевасдаса ХIабиб НурмухIамадовас лъикI ингилис мацI бицунеблъиги, кIалдиса унеб калам гIакъилаб букIинги, гIакълуялъ ва лъаялъ нахъе ккарав гьечIолъиги.",
        "Жакъа НурмухIамадов вуго дунялалда бищунго машгьурав дагъистанияв. Гьев вихьизавичIого, цIа батаралъуве кIкIвелун, кIкIуй батаралъуве гьелун, гьерсида жубан миллатчилъи бикьулев Узунаевищ вихьизавизе кколев парламенталде? Щай гьединаб инжитаб жо хъвараб гьес?",
        "ЦохIо гIиллаялъ. ХIабиб НурмухIамадов аварав вукIун. Гьеб бахчулебги гьечIо. ТIадежоялъе хъвалеб буго 2008 абилеб соналъ Олимпиадаялдаса вуссунев Бахтияр АхIмадов абурав лъарагIазул речIчIухъанасда дандчIвазе вачIинчIила МухIу ГIалиев, гьев лъарагIав вукIун. Бахтияр гьениса вуссарабго Олимпиялъул чемпионги вукIинчIо, гьесие меседил медаль кьуна Олимпиада лъугIун лъабго соналдасан, гьесдаса бергьарав Артур Таймазовасул кинабалиго гьукъараб препарат батанин бидул анализазулъ абун. Живго Таймазовасдаса лъарагIазул бахIарчи Бахтияр цониги нухалда халкъазда гьоркьосеб гугариялъул дандчIваялда бергьинчIо.",
        "Гьеле гьев щакав чемпион хас гьавун кIодо гьавизе кколев вукIун рагIула МухIуца, гьев лъарагIав вукIун. Дагъистаналъул спорталъул тарихалда тIоцебе кIицIул Олимпиялъул медаль босарав Мавлет Батировги рикIкIинчIого, лъабцIул босарав Бувайсар Сайтиевги хIачIого, меседцин щвечIев лъарагIав дандчIвазе кколев вукIун вуго МухIуца. Гьеб бугила аваразул миллатчилъи. Дида гьаб чIанда мекъи бугин хъварав я цониги аварав, я цониги лъарагIав, яги батIияб миллаталъул чи вихьичIо. Гьаб дица хъвалеб жоги босун багу-чIамалазул къвачIил гьардухъабаздаса рахъарал, бетIер кьурарав гIахьваласде гIунтIун миллаталъул хиянатчаг1иги, гIабдалзабиги рекеризе руго «Миллаталдаса» гIарз гьабизе, гьаниб миллатчилъи бугин.",
        "Дие гьезул гIарзазул ГъалбацIовас абухъе, ХъахIабросулъа МахIмудие косинусалъулгIанги ургъел гьечIо. Бокьани, цадахъги босун жидер инсул хабада ц1але абе, рукъ-рукъалде хьвадун ц1алун, маг1ирукъ лъе абе. Гьеб буго гьезул иш. Нилъеца бергьенлъаби росизеги руго, гьеб бергьенлъиялъе киг1ан бокьич1ониги хъат ч1вазе хут1аралги т1амизе руго, Аллагьас риччани.",
        "Гьеди-гьединал жалаз т1амуна дун аваразул гурони, бергьенлъабазул ургъел гьабичIого тезе. ХутIаразул ургъел гьабулел «интернационалистал» ругелъул нилъер хIарщ гIадин. Нилъеца ургъел гьабизе кколеб буго жал бергьун узунаевазда чIегIер базабулел аваразул речIчIухъабазул.",
        "Лъалеб букIахъе, дунялалда бищунго къуватаб эркенаб гугариялъул школаги бугеб, халкъалда гьоркьоб бищунго машгьураб спорталъул тайпа гугариги бугеб бакI буго Дагъистан.",
        "Гугари байбихьилелде моцIалъ цебего 5 азарго чи жанив унеб Спорталъул КIалгIаялъур билетал дагьал жал гурони хутIун гьечIоан. Жакъа Дагъистаналда киназдего гIагарун спорталъул залал цIун руго квер жубараб рагъул, дзюдоялъул, самбоялъул, хасго эркенаб гугариялъе ругьун гьарулел гIолилаца. Дагъистаналда гугариялъул рахъалъ чемпион абурав чи цохIо гугариялъул чемпион гурев, цIикIкIараб къадруялъул чи ккола. Хасго гьеб щулалъана басриябги биххараб, цIиябги гIуцIичIеб 90 абилел соназда. Республикаялъул тIалъиялда киназдего гIагарун тахбакIал ккун рукIана гIундул рекарал гIадамаца. Гьел рукIана ва руго министраллъун, депутаталлъун, шагьаразул ва районазул бутIруллъун.",
        "Гьелъие цойги мисал:",
        "МухIамадгIалица цIакъ кIодо гьаруна речIчухъабиги, бокьараб бакIалда бахъун таманча кьвагьизе кIолел чагIиги. МухIулги гьезда дагIба букIинчIо, гьесги тана гьел хъулухъазда. ХIатта, жив философ вугин чIарав ГIабдулатIиповасги цIакъ кIодо гьаруна гIундул рекарал гIадамал. Цониги гьес мандат кьурав шахматист, яги гIелмуялъулгун культураялъул чиго лъаларо дида. Гьесул заманалдагицин бищунго мухIканаб социалияб лифт (хъулухъалъ тIаде унеб къагIида) букIана гугари. Гьеб киналъго гъуна гIолохъаби спортзалазде, библиотека гьикъулев чи къанагIат гурони ватуларо.",
        "Амма гьабсагIаталда тIалъиялде рачIарал гIурусазги хъазан-татаразги дагьаб иш хисизабизехъин гIадинаб жо буго. Азие ишги лъалел, малълъарабги гьабулел технарал къваригIун рагIула, реч1ч1ухъабигун крутоял гурел. Гьеб лъикIищ нилъее квешищали лъаларо, амма иш гьедин буго.",
        "Дида божулел ратичIони, хIукуматалъул председатель А. Здуновас 2018 абилеб соналъул 19 абилеб апрелалда №73 бахъараб хIукму цIале Дагъистаналда татаразул байрам Сабантуй гьабизе кколин. Гьеб буго нилъ ине кколеб нух бихьизабулеб г1адаб г1аламат.",
        "Щакаб жо буго сабантуязул хIукмабазда ва цIиял политикиял тIалабал цере лъун хадур жакъасеб нухмалъиялъ лъидасаялиго чамалиго балл босанилан ц1иял г1олилазе депутатлъи яги министерлъи кьей, микьго бак1алдаса гьесул г1ин бекун бугониги.",
        "Амма эркенаб гугари Дагъистаналда букIине буго халкъалда гьоркьоб къиматалда бугеб спорталъул тайпалъун. Кин бугониги, речIчIухъанлъиги, къеркьохъанлъиги буго щулияб кверги, чармилаб ракIги, дандиясда къуркьизабизе кIолареб бихьинчилъиги чорхолъ бугел васазул иш. Гьелъие нилъ, аварал, Кавказалдаго цере рукIана кидаго ва жакъаги руго. Аллагьас иргадулаб Европаялъул чемпионатги аваразе бергьенлъабиги росун бачIараб батайги. Нилъ рокьуларезул бокьобе гIазуги байги, гIадатIе гъегъги байги, иргадулал аваразул бергьенлъабаца татуги хвезабеги.",
        "Хабарал лъикIал рагIайги киналго магIарулазда.",
        "Суратал:www.kaspeuro2018.ru сайталдаса",
        "Дунялалде рагьараб гордо",
        "Авар гIурухъа – Волга гIурухъе",
        "Турулел цIулал росаби ва цIиял стадионал",
        "Боржунеб жоялда сапар бухьани, нилъ тIасан арал ракьазда бугеб гIумру нилъеда бихьуларо. ТIадгьаваялдасан, космосалдасан гIадин, рихьула гIорал, хурзал, заводал, шагьарал ва росаби ралъдал гьумералдаса къоазарго натIалъ эхедегIан боржунеб самолеталъул гордухъан. Амма ракьалдасан сапар гьабурав чиясда гIадамазул яшав ва гьелъул даража цебе рехун бихьула. Россиялъул бакъуллъиялда, Поволжье абулеб бакIалда, Гъоркьияб Новгород тахшагьарги бугеб Нижегородалъулаб областалда, икълималда руго ресалда ругелги ресукъалги, гьанжесел чIухIарал кIалгIабиги, къуларал, турарал цIулал минабиги.",
        "2018 соналъул 3-5 ноябралда Россиялъул Гъоркьияб Новгород шагьаралда ва гьезул областалда тIобитIана Россиялъул халкъазул миллиял литературабазул фестиваль. Гьал мухъазул авторги гIахьаллъана гьенив. ТIоцеве щвана гьеб мухъ-рахъалде. Дунялалъул адабияталда жаниб кIудияб лъалкI тарав Александр Пушкинил анкьумумузулго букIараб КIудияб Болдино абураб росулъги рещтIен гьабуна. Гьел сапаразда рижарал мухъал ва пикраби газета цIалулезулгун гIахьал гьарилин ракIалде ккана.",
        "ТIоцебесеб къо. МахIачхъала – Москва – Гъоркьияб Новгород",
        "Дагъистаналъул тахшагьаралъул Амет-Хан Султанил цIар лъураб халкъазда гьоркьосеб аэропорталдаса цин Москваялъул Внуково аэропорталде роржана нилъер республикаялъул вакилзаби. Гьениса Гъоркьияб Новгородалдеги бухьана гьаваялъулаб сапар. Гьаниса Москваялде кIиго сагIатгин 20 минут балеб батани, Москваялдаса Гъоркьияб Новгородалде сагIат бана рорженалда. Гъоркьияб Новгородалъул Стригино аэропорталдаса Советская къотIноб бугеб Marins Park Hotel абураб гьоболлъул минаялде гьокочияс 600 гъурущ босана.",
        "Гьеб отель бугоан советияб заманалдаго бараб, амма исана, 2018 соналъул футболалъул рахъалъ дунялалъул чемпионаталде къачIараб. Европаялъулазе бокьула цо-цо чи жанив чIолел номерал, рукъзал. ГIурусгун ингилис мацIалда щибаб тIагIелалда аскIоб хъван бугоан сундуе ва кин гьеб хIалтIизабулебали. Гьеб отелалда дандбитIун 2018 соналде бан лъугIизабун буго «Гъоркьияб Новгород» абун цIар лъураб, чIухIараб, ФИФАялъул тIалабазда данде кколеб стадион. Гьенире роржун рачIунелъул сардилъ чирахъаз къалъизабун бихьулеб букIана гьеб.",
        "Лъалеб букIахъе, Россиялда тарихалда жаниб тIоцебе тIобитIун буго 2018 соналда футболалъул рахъалъ дунялалъул къецал (мундиаль). Бакъбаккул Европаялдаго тIоцебесеб мундиаль букIун буго исана. Гьел къецал тIоритIана 14 июналдаса 15 июлалде щвезегIан Европаялъулги Азиялъулги рахъазда, Россиялъул гьеб кIиябго континенталда гъорлъе унел шагьаразда. Россиялъул 11 шагьаралъул 12 стадионалда рукIана хIаял. ФИФАялъ исанасеб чемпионат рикIкIана тарихалда жанибго бищун лъикIабиланги. Гьенир чемпионаллъун парангал рахъана. Россиялъул 11 шагьаралъе гIезегIан кверчIвай щвана, ЧМ хIалай ккун.",
        "Цо-цо жамгIиял хIаракатчагIаз цебеккун суал борхулеб букIана, Дагъистаналдаги хIан лъикIила гьеб чемпионаталъул гIахьалчагIи. Дербенталда цIияб стадион базе кколилан хъвай-хъвагIаялцин рукIана. Амма Северияб Кавказалъул цониги шагьаралъе гьеб чемпионаталъул пайда бахинчIо. ГIицIго «нух къосарал» Мексикаялдаса футболалъул рахъкколел рещтIана нилъехъ.",
        "Улкаялъул бакъулълъиялда гIатIидал ва щвалде щварал нухалги, спортивиял бакIалги, туризмалъул ва цоги рахъазул кIалгIабиги эхетун руго чемпионаталде. Кибали гIорхъада бугеб Кавказ щайилан тун батизеги бегьула. ХIинкъи гьечIолъи цIуниялъул суал гIиллалъун бачун батани, гьеб рахъ гьедигIан квеш бугилан абизеги захIмат буго.",
        "КIиабилеб къо. КIудияб Болдино – Пушкинил росу",
        "Гьанже футболалдаса адабияталде, маданиталде, рукIа-рахъиналде ва цоги суалазде рачIинин. КIиабилеб ноябралда МахIачхъалаялдаса Гъоркьияб Новгородалде къатIире рахъарал Дагъистаналъул къалмилал, гьеб шагьаралда сордо бан, садал 09.00 сагIаталда сапаралде рахъана Александр Пушкинил КIудияб Болдино росулъе Фестивалалде ракIарарал Россиялъул 40-йидасаги цIикIкIун халкъазул вакилзабаз кIиго кIудияб автобус цIезабуна. 3-4 сагIат бана нухда. Гьеб областалъул югалъул гIорхъодегIан бугоан КIудияб Болдино. Автобусалъул гордухъан рихьулел рукIана гIатIидал авлахъал, хурзал, шагьарал, росаби, рохьал, махил гъутIби, накIкIил гъутIби…",
        "Бищун кIудияб асар гьабуна цIулал минабаз. Лъалеб букIахъе, гIурус халкъалъул гьунар буго цIулал минаби разе, гьединал ригьзал ккола гьезул культураялъул ва тарихалъул кIвар цIикIкIарал гIаламатал, памятникал. Амма гIемерал цIулал минаби ругоан турулел, рехун тун, къулун, ракьалда щущан, гьетIун, кIичIун… Росабазул къисмат киса-кибего къо бахъанагIан захIмалъулеб буго. Амма, росу гьечIого, чи хIебтIуларо. Росдаца кваназабулеб буго дунял. Росабалъ хьихьула рукъалъул хIайванал, росабалъ рекьула хурзал, гIезарула нигIматал. Росаби гьечIони, инсаният хвасарлъуларо. ХIажат буго пачалихъалъ росу цIунизе. Росу цIунани, цIунула мацIги, цIарги, гIадат-гIамалги, улкаги, тIолабго дунялги.",
        "Берцинаб бакI бугоан КIудияб Болдино. Александр Пушкинил музей-заповедник буго гьениб. Гьеб буго 8,5 гектар бугеб, сверун къараб бакI. Пушкинил умумузул кIиазарго гьезде вухьарав (крепостной) векьарухъан вукIун вуго. Пушкинил кьибилалъул гIадамал налъукье ккедал, гьел рекьарухъабиги гъоркьлъалие лъолел рукIун руго банказда, налъи тIубаялъе. Лев Толстояс гIемерал бигьалъаби гьаруна жиндирго рекьарухъабазе, рана школа ва азарханаби, цIализегун лъай босизе малъана. Гьедин гьабизе Пушкинида бажаризе букIинчIищилан кьураб суалалъе жаваб щвана, Россиялда рекьарухъабазе эркенлъи щвечIеб заман букIанин гьебилан. Лъалеб хIужа бугоха император Александр КIиабилес 1861 соналда тархъан гьари Россиялъул империялъул рекьарухъаби.",
        "Пушкинил заповедникалда руго цIакъ гIажаибал минаби, рукъзал, тIагIалаби… ШагIирасул заманалдаго рукIарал рицIцIилгун миккил гъутIи руго гьенир. Гьес ургъарал гьесул асаразул багьадурзабазе, персонажазе гьарурал сипатал, памятникал, скульптураби руго.",
        "ЦIакъ ракI гIодобе биччазабулеб, шигIруялъе ва хIайранал асаразе бижараб бакI бугоан КIудияб Болдино. КIиго хIорги буго гьениб, гьезда тIаде къулун, лъадал матIуялъуре гъалал гьурщарал гъутIбиги руго…",
        "Лъабабилеб къо. Адабияталъул байрам ва Мининилгун Пожарскиясул байданалда «ГIакаро» ансамбль",
        "Фестивалалъул лъабабилеб къо ана Гъоркьияб Новгородалда. Россиялъул халкъазул литературабазул дандеруссинал, докладал, асарал цIали, тIахьал ричи, хъвадарухъабазулгун дандчIваял – гIемерал тадбираздалъун гьарзаяб къо букIана.",
        "Россиялъул халкъал цолъиялъул къоялде Мининил ва Пожарскиясул байданалда гьабураб тадбиралда цере рахъана Хунзахъ мухъалъул «ГIакаро» ансамбль, Дагъистаналъул халкъияй артиста ГIайшат Тажудинова ва гь.ц.",
        "Болдиноялде нухда автобусалда жанив вукIаго, кагътиде гирарал гьал мухъалги кьолел руго гьаб сапаралъул очеркалъул ахиралда.",
        "Болдиноялде нухда",
        "Болдиноялде нухда",
        "Хергун чIахI бижиларо.",
        "БукIа щибаб халкъалъул",
        "Хасаб кочIол Болдино!",
        "БолмацI – авар Болдино,",
        "МагIарул Бородино, –",
        "РухIияб тахшагьарги",
        "Ахир гьечIеб къеркьейги.",
        "РекIеда куркьбал гъураб,",
        "Пикрабазда рухI лъураб,",
        "ХIикматал лахIзатазул",
        "Гъанситойин Болдино.",
        "Болдино – рекIел ахIи,",
        "Росдал гьавадул цIилъи,",
        "Панаяб хIухьелги – гьеб,",
        "ХъахIал къункърабиги – гьеб…",
        "Болдино – кочIол мегIер,",
        "Пикрабазул авлахъ, зоб,",
        "Эркенал асаразул",
        "Сири балеб борхалъи.",
        "Росдал къисмат…",
        "Маргьабазулъ кинигин, гьетIун буго цIулал рукъ,",
        "Къисматалъул гьир бакIлъун, гьод буго гьелъул къулун.",
        "Къваридго кIичIун руго гордал – рукъалъул берал,",
        "Беццлъун руго гьел тIубан, магIу гIемераб тIеялъ.",
        "…МагIарул росабазул къисмат бачIуна цебе –",
        "ЧIунтарал, рехун тарал нус-нус цIудул бусаби.",
        "Инсул рокъоб мичIчI бижи – божиялъе хилиплъи,",
        "Хирияб ВатIан бичи – бищун кIудияб рогьо.",
        "НакIкIил гъутIбузул рукIкIби…",
        "Махил гъутIбуздаса тIамах гъенараб",
        "КватIараб хаслихълъи – Болдино росулъ.",
        "Меседил ретIелги тIутIун бортун ун,",
        "ТолохIочал гъутIби руго соролел.",
        "Хисуларел рукIкIби къватIирги хучун,",
        "НакIкIил гъутIби руго гIурччинаб кьергун,",
        "ГIужрукъил тIом гIадал гIаркьалабаца",
        "ГIумру къеркьей бугин хьвагIулеб буго.",
        "Пикру",
        "Танказул «Шамил» колонна",
        "Чанги тушманасул бетIер чIинтIараб",
        "Араб анкьалда, ай 2017 соналъул 25 апрелалда, талат къоялъ, РИА «Новости», «Известия», «Коммерсант» гIадал информациялъул алатаз харбал тIиритIизаруна исана лъабабилеб апрелалда Санкт-Петербургалъул метроялъуб теракт гьаби тIаде босун рагIулила «Шамил имамасул батальон» абураб, «Аль-КъагIидагун» рекъараб террористияб къокъаялъ. «Reuters» («Рейтер») абураб, Англиялъул тахшагьар Лондоналда бугеб информациялъул агентствоялъ къватIибе кьун буго тIоцебе гьеб лъазаби. Россиялъул сайтазги, халго гьабичIого, бахъун буго. Щибго кьучI гьечIеб хIай, провокация кколин гьеб ишилан рикIкIунеб буго цо-цо политологаз. Жидерго мекъал мурадал тIуразаризе Шамил имамасул цIаралдасан пайда босизе бокьарал къуватал кидаго рукIана ва жакъаги камун гьечIо.",
        "Шамил имамасул ва Кавказалъул цоги имамзабазул цIарал жакъасел террористазги цоги къокъабазги жидерго хасал, исламалдасаги гIадамазул нухалдасаги рикIкIадал къасдазе гIоло хIалтIизаризе хIаракат бахъулеб буго. Гьеб хIаялда жаниб буго исламалда, гьелда хадубго – кавказиязда, дагъистаниязда ва магIарулазда тункизе, кьаби щвезабизе бокьи. Амма гьединал гъарачагIазул, бидулазул, залимзабазул анищал тIуразе гьечIо, гьезул дунялги ахиратги гIадада хола.",
        "Дагъистаналъул халкъазул батIи-батIиял вакилзабаз хитIабал хъвана, Россиялъул машгьурал информациялъул алатаз аслу ва мухIканлъи гьечIел харбал тIиритIизариялъул бугеб заралалъул бицарал ва гьел сайтаздаса Шамил имамасул цIар квешаб рахъалъ рехсарал информациял нахъе рахъеян.",
        "Тарихчи ва журналист ШагIбан ХIапизовас рикIкIунеб буго гьеб гьересияб хабар тIибитIизаби хIалихьатаб, гIорхъолъа борчIараб хIай, провокация кколилан.",
        "«ЦIех-рехалъул хIалтIухъабаз абулеб буго исана 3 апрелалда Санкт-Петербургалда теракт гьабурал хъачагъал Гьоркьохъеб Азиялдаса ругилан. Амма гьеб такъсиралъул цIех-рех гьабун бахъун гьечIо ва диваналъ хIукму къотIичIо. Гьоркьохъеб Азиялдаса хъачагъаз гьеб вахIшилъи гьабун батаниги, гьел лъай мукъсанал ва мухьдахъ рукIа-рахъиналъул хIалтIаби гьаризе рачIарал азиялъулазда Шамил имам лъалин абураб жоялда божуларо. Хъубаб ва нахъегIанаб гьеб теракт гьабурал такъсирчагIазулгун кинабгIаги гьоркьоблъи гьечIо магIарулазул, дагъистаниязул ва Шамил имамасул хIурмат гьабулелщиназул. Гьаб информациялъулаб хIаялъе жаваб кьезе ккола, гьеб ургъаразул заралиял мурадал тIурачIого рукIине», - ян абуна ШагIбан ХIапизовас.",
        "Исана Шамил имам гьавуралдаса 220 сон тIубала. Шамил имам вуго магIарулазул, кавказиязул Миллияв БахIарчи. Гьесул цIар цIунун рагIи абуларев чи унго-унгояв кавказиявлъун рикIкIине бегьуларо. Шамил имамас гIадаб гIакъуба исламалъе ва Кавказалъе гIоло лъицаниги хIехьечIо. Кавказалъе гIоло щвана гьесда анцI-анцI ругъун. Гьел лъугьана Кавказалъулго ругъналлъун. Мех-мехалда унтула гьел, ссудула.",
        "«Марксица къимат кьурав кьалул цевехъанасде кьучI билараб пероялъ гьагал чIорал рехана», - абун хъван букIана цебесеб гIасруялъул бащалъуда ЦIадаса ХIамзатица. КьучIал риларал къалмал дагьлъулел гьечIо дунялалда.",
        "1999 соналъул августалда халкъазда гьоркьосел хъачагъалгун Дагъистаналда тIаде кIанцIарав Басаевас гьеб гьужумалда «Операция «Имам ГъазимухIаммад»» абун цIар лъуна. Гьебго соналъул сентябралда ЦIияблак районалде гьабураб тIадекIанцIиялда «Имам ХIамзат-бег» абураб цIарги лъун буго хъачагъаз. Амма унго-унгоял гIалимзабаз ва Дагъистаналъул халкъаз гьел гъарачагIи Кавказалъул имамзабазул ирсилаллъун къабул гьаричIо, гьезие гьединаллъун жалго рихьизаризе кигIан бокьаниги. АхIичIого рачIарал хъачагъаз ва питначагIаз биял тIуна ва гьел сабаблъун Дагъистаналъул росаби щущазаруна, рагъулал самолетаз тIаде топалги ран. Басаевасулги ХатIабилги бетIерлъиялда Дагъистаналда тIаде кIанцIараб «Исламияб ракълилаб бригадаялъ» гьединаб, бидулги къварилъабазулги цIураб «рекъел» босун бачIана республикаялде.",
        "Кавказалъул имамзаби ва гьездаго гьоркьов Шамил имам руго дунялго жидеца асир гьарурал, ритIухълъиялъулги, тушманасдехунцин бугеб рахIмуялъулги, гIакъиллъиялъулги, гIелмуялъулги мисалаллъун хутIарал, тIадегIанаб макъамалъул тарихиял хIаракатчагIи.",
        "КIудияб ВатIанияб рагъул заманалда, дагъистанияз жиде-жидер буголъиялдса садакъаги гьабун, фронталъе кумекалъе танказул коллонаби ва бронепоездал гIуцIизе гIарац кьуна. Гьедин гIуцIараб цо танказул колоннаялда «Шамил» абун машгьурав Кавказалъул имамасул цIар лъун букIана. Гитлерил маргьабазе ахир лъеялъулъ бутIа буго танказул «Шамил» колоннаялъулги.",
        "Танказул ва магIарул рагъухъанасул (Совет Союзалъул БахIарчи МухIамадзагьид ГIабдулманаповасул) хIакъалъулъ гьадинал мухъал нахъе тана ХIамзатил Расулица:",
        "Симферополалда буго гIаммаб хоб",
        "Анкьго гIурусасул, цо аварасул,",
        "Хабада эхетун буго чармил танк,",
        "Чанги тушманасул бетIер чIинтIараб.",
        "МармаргьецIоялда хъван руго цIарал,",
        "ЦIадулал васазул нилъер ВатIаналъ;",
        "ЦIализе риччан те гьел гьудулзабаз,",
        "ЦIализе риччан те гьел тушбабаца.",
        "Бакълъулазул басма: 2017 соналъул хIасилал",
        "Бакълъулазул басмаялъ, цересел соназдаго гIадин, 2017 соналдаги жигараб хIалтIи гьабуна магIарул мацIги, цIарги, адабиятги, маданиятги, хасиятги цIуниялъе ва цIиял наслабахъе кьеялъе.",
        "2017 соналда бакълъулазул басмаялъ 65 тIубаялде гьабуна МагIарул мацIалъулги, адабияталъулги, маданияталъулги фестиваль.",
        "Шамил имамас 220 сон тIубаялде бакълъулазул росабалъе Авар басмабазул цолъиялъ бухьана сапар, гьабуна пресс-тур, рахъана макъалаби, рорхана кIвар бугел суалал.",
        "Бакълъулазул басмаялъул цадахъал проектал руго Дагъистаналъул Хъвадарухъабазул союзалъулгун, МагIарул миллиябгун маданияб автономиялъулгун, Авар басмабазул цолъиялъулгун, МагIарул мацIалъул мугIалимзабазул ассоциациялъулгун, «Миллат» басмаялъулгун ва цоги идарабазулгун.",
        "2017 соналъул маялда нижеца кьучI тIамуна «Миллат» басмагун цадахъ гьабулеб «Адабияталъул сагIат» абураб проекталъе. Гьеб моцIалдаса бахъараб къватIире риччана аваразул шагIирзабазул ва хъвадарухъабазул хIакъалъулъ телеочеркал. Гьоркьоб лъуна Инхоса ГIали-хIажиясул, Игьалиса Чупаласул, ГIахьалчIиса МуртазагIали-хIажиясул, ХъахIабросулъа МахIмудил, ЦIадаса ХIамзатил, Расул ХIамзатовасул, Муса МухIамадовасул, Фазу ГIалиевалъул, Машидат Гъайирбеговалъул, ГIабасил МухIамадил рухIияб, литературияб ирс.",
        "Гьединго «Миллат» басмагун цадахъ нижеца гIумруялде рахъинарулел руго «МагIарул росаби», «МагIарухъе нухал» ва цогидалги халкъалъе пайдаял проектал.",
        "2017 соналда ниж гIахьаллъана Москваялдаги, Пятигорскалдаги, МахIачхъалаялдаги, цоги бакIаздаги тIоритIарал литературиял ва жамгIиял тадбиразда. Бакълъулазул авторазул асарал рахъана улкаялъул батIи-батIиял журналазда ва газетазда.",
        "Васас эбел чIвараб рукълъун бихьула",
        "Рахьдал мацI кIочараб Дагъистан дида.",
        "Чохьол эбел чIварав васлъун бихьула",
        "Инсул мацI лъалареб цIияб гIел дида.",
        "МагIарулазул росаби. Рорхатал мугIрузда руго гIадамал",
        "Зодобе буссараб Рулдаб росулъан",
        "НекIсиял гIасраби кIалъалел руго",
        "ВатIаналъул кIкIуйцин гIагараб букIуна",
        "ЧIарада мухъалъул ГIириб росдал свериялда гъорлъе унеб Рулдаб росулъе сапар бухьана «Миллаталъул» вакилзабаз араб анкьалда. Ралъдал гьумералдаса ункъазаридасаги цIикIкIун натIалъ (2280 метр) борхалъуда бугеб гьеб росулъ дагьал соназ цебеги цо-кIиго гурони цIараки хутIун букIинчIо. Гьанже гьениб 3-4 цIияб мина бан буго ва цIидасанги гIумру цIилъулеб буго. 1980-абилел соназдайин абуни Рулдаб 80 цIаракиялъ гIумру гьабулаан ва хасало тIулбузухъан бурулеб кIкIуй кьарияб букIана.",
        "«Дида бихьула цIа дир инсул гъасда...»",
        "Рулдаб росдал годекIанире щваралго, гьалбадерида аскIоре рачIана жамагIатчагIиги кIиго залимаб гьойги. Гьабзазул кIудияб ва ццидалаб гIадаб, чIегIерчараб жанавар тIох биххараб минаялъул къададе бухьана гIолохъабаз.",
        "Рулдаб росу цIигьабиялъе квербакъана Гъизляр мухъалдаса ЧIараде подполковник Шамсудин МухIамадов тIадвуссиналъги. Россиялъул МВДялъул ЧIарада районалда бугеб отделалъул нухмалъулев Шамсудин МухIамадовас чIваданалде сверун букIараб умумузул мина цIигьабун эхетана. Гьев ккола магIарулазда лъикI лъалев гIалимчи, филологиял гIелмабазул доктор, профессор, гIемерал соназ Россиялъул гIелмабазул академиялъул Дагъистаналъул гIелмияб централъул МацIазул, адабияталъул ва искусствоялъул институталъе нухмалъи гьабурав Ибрагьимил МухIамадил вац. «Дагъистан» ГТРКаялъ Ибрагьимил МухIамадица 60 сон тIубаялде документалияб фильм хIадурулеб буго. Гьелъиеги хIалтIи гьабуна гьаб сапаралда Рулдаб росулъ.",
        "Гьесдасан мисал босун, цоги чанго умумузул ригьги чIаго гьабун буго Рулдаб. ГьабсагIаталда ункъо цIаракиялда 6-7 чияс гIумру гьабулеб буго гьениб. НекIсияб тарихалъул росу ккола Рулдаб. Гьеб уна магIарулазул кьесеразул жамагIаталда гъорлъе. Советияб заманалда ГIириб, Хьинуб ва Нукъущ росабазда цадахъаб Серго Орджоникидзел цIар кьураб колхозги букIана рулдасезул.",
        "Араб гIасруялъул 90-абилел соназда магIарухъа гIатIиракьалде гочана гIемерисел рулдасел. Гьез гIумру гьабулеб буго Шамхал поселокалда, Гъизляр, Гъизилюрт, МахIачхъала ва цогидалги шагьаразда. Дунялалда тIад рулдасезул вуго лъабнусидаса цIикIкIун чи, гьезул буго нусидаса тIаде борчIараб цIараки.",
        "Кида магIарухъе нахъруссунел нилъ?",
        "ГьабсагIат Рулдаб росулъ гIумру гьабун ругел гIадамаз хьихьула гIиялги, чIегIербоцIиги, чуялги. Амма бищунго берда цере рехулел рукъалъул рухIчIаголъаби ругон… гургурал ва хъазал! ГIадамазухъ урхъун ругон гьел! Хаду-хадур рачIун, фотокамераялда цере чIун, чIаголъи гьабуна хасго гургураз. Гьезие квине жо кьезе рачIарал чагIийин нижиланищ ккарабали лъаларо, хадур-цере рилълъунел рукIана хъахIал хIулабузул рухIчIаголъаби. Амма, цо-цо чIахIиял гьаркьалгун рачIун, хъазаз гьужумалги гьарулел ругоан гьезде.",
        "Гьединаб, эркенаб, тIабигIаталъул бакьулъ гьабулеб, гIадатияб ва хIикматаб гIумруялда руго жакъа Рулдаб росулъе нахъруссарал магIарулал.",
        "ЧIунтараб школалъул дарсал",
        "Рулдаса гIолохъанчи Шамилица бихьизабуна гьал мухъалъул авторасда гьеб росу ва сверухълъи. Румазул Виргилий кинигин, чIунтарал авалазул къисаби рицунев вукIана гьев. Гьале ниж щвана ункъо сонилаб школа букIараб минаялъуре. Гьениб хъарщиялда, доскаялда гьарурал хъвай-хъвагIаял, жубай-бахъиялгун бикьи-кьабиял жеги нахъе рацIцIун гьечIоан. Мактабалъул минаялъул тIох бащдаб биххун бугоан. ТIун ун, тIохда лъугьарал чIахIиял картIазухъан партабазда бакъул чIорал речIчIулел рукIана. Хасалил цIороялъ, тIоцебесеб гIаздаца гъутIбуздаса гъенарурал тIамхал гIадин, тIатIале ран, кабинетазда жанир тIиритIун ругоан цIалдохъабаз ва мугIалимзабаз пайда босарал тIахьал.",
        "ЦIер гьечIеб, рамка гьечIеб гордоялъул картIинисан бихьула чIунталиде буссараб росдал панаяб сипат-сурат. Гьуриги гIазугун цIадги руго гьаб школалда ханлъи гьабулел. Гъамсукь ва цогидалги магIарул росаби гIадин, тIубанго чIобоголъичIого, гIадамал тIадруссун, Рулдаб цIилъулеб букIиналъ цо хинлъи ва хьул рещтIинабула рекIелъе.",
        "Цо-цо хIалтIулеб школалъ кьолездаса гъваридал, гIакъилал ва хIажатал дарсал кьолел руго нилъер халкъалъе Рулдаб росдал чIунтараб байбихьул мактабалъ. Гьадин чIунтила ва хвела нилъер миллат, нилъецаго милат гьабичIони, росаби рехун тани, цоцазул ургъел гьабичIони, гIаммал масъалаби тIурачIони, рикь-рикьун, «умматилан» ахIичIого, «напсилан» ахIизе журани. Лъимер гьимичIони, чIунтула дунял. ЦIи-цIиял гIелал авар мацIалъулги нилъер миллияб хасияталъулги тарбиялда гIолел гьечIони, нилъер букIинесеб гьечIо. «Дир ракьалда кьалда гIадан холаро, хварасул цIар лъола цIигьаруразда», - абун хъвана шагIирас. Нилъер миллаталъул хазинаби кьезе ккола гIолел гIелазухъе, мадиро гьабун, гвай гьабун.",
        "Накку баччулеб гьегь…",
        "Рулдаб росдал къватIалги тирун, ниж рахана щулалъи гIадаб гохIде. Росу цебе лъун бихьулеб, кьурул хъинс бугоан гьениб. Гьелдаса хадур къокъана рулдасезул музеялъуре. Нилъер халкъалъул рукIа-рахъин, тарих рихьизарулел анцI-анцI тIагIалаби ругоан гьенире данде гьарун. ГIезегIан кIудияб гьегь бугоан, руччабаз накку баччулеб. Гьединго музеялъур рихьана дадал, хьонбакI, гъансал; халичаби, кварал, гIертIил къвалал, таргьаби рессулел алатал, гIучIалтIамал, сахIал, къалал, гъасда рукIунел тIагIелал, хурухъанлъиялъул алатал, рукь, нагьра ва гь.ц.",
        "КIудияб махщалида рарал минаби рукIун руго Рулдаб росулъ. ГIемерал руго кIармалги. Махщел камилал къадахъабаз эхетарал гьел ригьзал риххулел рукIиналъ ракI пашманлъизабула. Гьедин чIунтIулел некIсиял минабазда цадахъ нилъехъа тIагIун, рахъун унел руго тарихалъул гъатал, бутIаби…",
        "Ниж Рулдаре щвараб къо букIана МагIаруллъиялда 2018 соналъул тIоцебесеб гIазу бараб мехел. ХъахIлъун букIана сверухълъи. Мерхьулаго цIияб гIазугун, рахана росда тIаде балагьараб цоги борхалъиялде. Гьеб мегIералъул тIогьиб чIван бугоан зани. Рулдаб росдал гIадамазда къилба бихьизабулеб зани бугин гьебилан бицана. Гьединго гьеб магIарда бакIарулеб букIун буго жамагIат, цIакъго ракъдаллъун, нигIматаздаса махIрумлъизе, хурзабахъ бижараб жо бакъван хвезе ва боцIуе кваназе хер камизе байбихьидал, цIад гьаризе.",
        "Гьеб борхалъиялдасан бихьула кIкIалал тIинда бугеб Нукъущ росу. Гьединго къилбаялдехун, югалдехун ругел мугIрузул гIодоблъиялда буго эркенаб гугариялъул рахъалъ дунялалъул лъабцIул чемпион ва Олимпиялъул чемпион ГIубдулрашид СагIадулаевасул Гьилиб росуги.",
        "БоцIи кваназе мугIрул гьарзаго руго рулдасезул. Фермаялъе минаги бан, гьениб боцIи хьихьизе квер барал чагIиги ругоан. МугIрул мегIелиялда, расалъиялда бараб Рулдаб росдада сверухъ руго, кьерал гьарун, нилъер умумуз гIуцIарал хурзал. Гьезул гIемерисел гьанже чIунтIун, гIурдаде руссун ругоан. Векьарухъанасухъ урхъун ратила гьел…",
        "Гьаб цо боголил как дир кватIиладай?",
        "ХIамзатил Расулил хIакъалъулъ пикраби ва ракIалдещвеял",
        "Исана ХIамзатил Расул гьавуралдаса 95 тIубала. Расул ХIамзатов. ХIамзатил Расул. Гьеб цIар абидал, цо улка цебе бачIуна. ЦIадастан. Бергьун ракI цIалеб, беричаб, гьайбатаб улка.",
        "УргъичIого бачIа гьеб, бадибе магIу гIадин…",
        "МагIарулазе, Дагъистаналъе чара гьечIого хIажатав инсан вуго Расул. Гьев вуго дунялалъулго халкъияв шагIир. ГIадатияб халкъалъе гIадатиявлъун лъугьана гьев. Гьединлъидалин гьесде гIадатияб куцалда ва къокъго, инсул цIарцин рехсечIого, гIемерисеб мехалда Расулилан абун толеб.",
        "Дица кечI гьабуларо, дица кечI ургъуларо,",
        "УргъичIого, бачIа гьеб, бадибе магIу гIадин, –",
        "гьедин хъвана Расулица. Гьеб кIиго мухъ ккола литератураялъул, поэзиялъул, творчествоялъул гьумер, сурат, кьучI, формула. Гьересиял, хIалгьабун лъугьинарурал мухъазул кучIдул, поэмаби, къисаби лъугьунаро. РакI ва гьунар жанир лъурал асаразул асар тIадегIанаб букIуна.",
        "Расул ХIамзатовасул асарал руго ракIалъ хъварал, жаниб гьалдолеб гIумру бугел, цIалдолезда кIочон толарел. Гьесул гIумруги букIана гьединаб – унго-унгояб, гвангъараб, гьелчолеб ралъад гIадаб. Расулил гIумру ана киналго дунялалъул, улкаялъул, Дагъистаналъул ва магIарул халкъалъул лъугьа-бахъиназда бакьулъ. Гьев рикIкIине бегьула XX гIасруялъул унго-унгояв вакиллъун.",
        "СССРалъул заманалда пачалихъалда бугеб цIогьалъулги хъвана Расулица, ритIухълъи гьечIолъиялъулги хъвана. Цоги хъвадарухъабазда кIвечIел темабазда кверги бана гьес. КIудияб мегIер гIадин, кьуричIого, къадруго эхетун буго Расул ХIамзатовасул литературияб ирс.",
        "ХIамзатил Расулица рекIелъан биччачIеб дунялалъул унти, гIузру, суал, масъала хутIун батиларин ккола. Атомалъул гIасруялъул васас, гьес хъвана гьеб атомалъул бомбаялъ ва цоги вах\\шияб ярагъалъ инсанияталъе кьолеб бугеб хIинкъиялъулги, политиказул хIалихьалъиялъ халкъазе кьолеб бугеб гIакъубаялъулги.",
        "МагIарул росдал гIумруялдаса байбихьун, дунялалъулго, космосалъул даражаялде щвезегIан, Расулица кьолочIеб тема къанагIат буго. Гьес жиндир поэтикияб диваналде цIана тIолабго дунял-гIалам, гьес ахIи бана, яхI борчIизабизе кколилан ва гIадамазулъ гIаданлъи цIилъизабизе хIажат бугилан.",
        "Расул ХIамзатовасул кIудияб, бечедаб, гIемаррахъазулаб ва гIемержанразулаб литературияб хазинаялда жаниб цохIониги чIамучIаб мухъ батуларо. Гьесул руго бергьун гъваридал, пикру кIудиял, чIагоял сипатаздалъун рессарал поэзия ва проза.",
        "Кубаялъул тетрадь, Бейруталдасан кагъат…",
        "Расул ХIамзатов, цого шагIир ва хъвадарухъан гуревги, ккола кIудияв пачалихъияв ва маданияв хIаракатчиги. СССРалъул ТIадегIанаб Советалъул Президиумалъул член, анцI-анцI жамгIиял идарабазул вакил Расул ХIамзатов гIумруялъ вукIана гIадамазул ургъалида, гьезул суалал тIуралев, гьезие кумек гьабулев. Амма бищун аслияб хъулухъ гьес гьабуна адабияталъе, кIудияб искусствоялъе, художественнияб рагIуе.",
        "Нилъеда ХIамзатил Расул вихьула Япониялдаги, гьеб улкаялда атомалъул гьужумалъул хIасилалда хварал лъималазул рухIелалъ «ХъахIал къункъраби» абураб хадубккун машгьурлъараб кечI хъвалевги, Бейруталъул кьвагьи бахъарал къватIазухъан къаламцояв Чингиз Айтматовасухъе поэтикияб, пашманаб ругьел битIулевги, Латиназул Америкаялъул инкъилабазул байрахъал Фидель Кастрода ва Эрнесто Че Геварада аскIов гIодов чIун, гьезул гъуждузде магIарул буртина рехулевги, Индиялъул нухмалъулей Индира Гандилгун пачалихъиял гара-чIварияздаги…",
        "Расул ХIамзатов лъугьана дунялалъулго вакиллъун, гIаламатлъун, таватурлъун. Нилъее, магIарулазе, гьес тараб аслияб жо ккола, авар мацIалъул цIар цIуни ва нилъер халкъ дунялалдаго машгьур гьаби. Расул ХIамзатов вуго цо чи. Амма гьев Чи гьечIевани, цIакъго загIиплъилаан ва мискинлъилаан нилъер миллат. ГIемерлъаги нилъее гьунарал ва лъикIлъи тIаса унгеги нилъер халкъалда.",
        "Мун вакил гьавуна мугIрул улкаялъ",
        "ГIаламат вукIине гьелъул даималъ",
        "Расул ХIамзатовасул хIакъалъулъ ракIалдещвеязул бицани, гьел щивасул батIи-батIиял руго. Диеги рес ккана гьев къанагIатав инсангун гIодов чIезе, гьесулгун гара-чIвариял гьаризе, гьесда дандчIвазе. Бадиве кIанцIун, Расулил адаб тун, гьесул заман хвезабун, шагIирасулгун дандчIваял ралагьизе лъугьинчIо дун. ЦIадаса ХIамзатил ва Расулил хъизаналъул гьарадирил гIадамаздехун бугеб хасаб бербалагьиги лъалаан дида. 1922-1923 соназда ЦIадаса ХIамзатица дибирлъи гьабуна нижер Бакьулъ Гьарадирихъ росулъ. Гьеб хIужаялъ жеги гIагар гьавуна диеги цоги гьарадирие Расул. ГьабсагIат Бакьулъ Гьарадирихъ аслияб къватIалъе Расул ХIамзатовасул цIарги кьун буго.",
        "ХIамзатил Расулилгун тIоцебесеб дандчIвай ккана гьеб заманалде диргун гьудуллъи бижарав магIарулазул цоги машгьурав шагIир, дол соназда Дагъистаналъул Хъвадарухъабазул союзалъул авар секциялъул нухмалъулевлъун хIалтIулев вукIарав МухIамад АхIмадовасул хIаракаталдалъун.",
        "КучIдул хъвалев гIолохъанчи вачIун вугин союзалдеян абун, Расул ХIамзатовасул кабинеталде ракIарана. Чанго магIарул хъвадарухъан данделъараб бакIалда гьенир дирго цодагьал мухъал цIалана. Хъвазе бегьулищ дицаян гьикъидал, ХIамзатовас жаваб кьуна хъвазе кколилан.",
        "Хадуб Расулилгун хабар-кIалалда лъикIаланго заман бана. Гьес ракIалде щвезабуна Гьарадирихъ росу, жиндирго умумузул гьалбал, жив гьенив гьавунилан абуна ва кидаго гьениве щвезе анищ букIаниланги бицана.",
        "Гьеб букIана 2002 соналъул хасалихълъи, 17 сентябрь. ЛъагIалидасан Расул камуна. Гьеб лъугьа-бахъиналъ къварид гьавурав дица хъван рукIана гьадинал рагIаби:",
        "I",
        "Доб кIочон толареб хаслихълъидул къо,",
        "«Къо лъикI, Расул!», – илан къварид Дагъистан.",
        "Доб кIочон толареб хаслихълъидул къо,",
        "«Къо лъикI, сахав вас!» – ин гIодулеб ВатIан.",
        "ГIурус театр цIун Поэтасухъе",
        "Ахирисеб нухалъ къокъунеб гIалам.",
        "МагIулъун щущалеб буго сверухъе",
        "Цере рахъаразул пашманаб калам.",
        "Керен-ракI ссудулеб панаяб бакъан,",
        "«ХъахIал кьункърабазе» Яница хъвараб.",
        "Мали гъежда лъуна халкъалъ, ракIбакъван,",
        "ХIакъикъияб ХIикмат жинда хIалхьараб.",
        "Хьолбохъ эхетарай цо берцинай яс",
        "«Расул, нух битIаги!», – абун гIодана.",
        "ВатIаналъул чIухIи дагъистанияз",
        "Таргъу мегIералъул каранлъ букъана.",
        "Улкаялъ ритIарал тIугьдузул гораз",
        "Гвангъизе гьабуна хабал цIияб ракь.",
        "Кьижана ХIамзатов азарил соназ",
        "ГIазизаб тIалъидал зобалазда гьоркь.",
        "II",
        "Кьижана ХIамзатов. ХIухьел цIаларо.",
        "ЦIорораб ракьда цун рокьул цIураб ракI.",
        "ТIокIаб киданиги гьеб кIетIеларо,",
        "ЧIваларо кочIоца нахъегIанлъи, рекIкI.",
        "ГIодулел рагIула хъахIал къункъраби,",
        "ХъахIилал зобалахъ магIирукъ гьабун.",
        "Угьдулел рихьула тIогьал, кIкIалаби,",
        "РекIее хирияс жал танин абун.",
        "Асият, Кумари руго чIегIер бан,",
        "Херав магIарулав – бералги хIачан.",
        "НакIкIул тIагърал рахъун, гIунун чIун мугIрул,",
        "КечI магIулъун лъугьун буго хIанчIазул.",
        "ЧIегIер бан буго халкъ, дунял, тIабигIат,",
        "ТIолазго цоцазда бала зигара.",
        "Амма чIегIер бачIеб хутIана уммат,",
        "ДаличIо байрахъал кирго гIодоре.",
        "Дагъистан кодоб ккун гIезе гьабурав",
        "Гьелъул эмен индал, кечI ахIулебдай?",
        "Киналго халкъазе гьаб ракь рагьарав",
        "Гьелъул шагIир хведал, бачIеб чIегIер щай?...",
        "IV",
        "Расул... Щив гьев? Вакил! КочIол цIураб зоб,",
        "Азарил гIасрабаз цо кьолев гений.",
        "Рокьул Америка рагьарав Колумб,",
        "Гьайбатлъидул космос квегъарав Юрий.",
        "Мун вакил гьавуна мугIрул улкаялъ",
        "ГIаламат вукIине гьелъул даималъ.",
        "Дуца гьелъий кьуна аслияб магIдан,",
        "«Дир Дагъистан», – илан карандаги хъван.",
        "Мун вакил гьавуна СССРалъ",
        "Ракьалда кIалъазе жиндирго рахъалъ.",
        "Бищунго кIудияб пачалихъалъул",
        "Руль ккуразда гьоркъов – ХIамзатил Расул.",
        "Мун вакил гьавуна, халкъаз цIар щурун,",
        "Хиросимаялъул цIумур бухизе.",
        "“Ysla de muxeres” ракь гьабугеян,",
        "Гьаб гIумру цIунеян гIакIа ахIизе.",
        "Мун вакил гьавуна, Бичас амру кьун,",
        "Инсанасул рекIелъ лъикIлъи бекьизе.",
        "КIудияб, даимаб РагIиги абун,",
        "Мун ана, бакъги кьун бецIлъукь ругезе.",
        "V",
        "Ана Расул. Къалам гIодой къулана,",
        "МагIида магIарул пандур гIодана.",
        "Пашманаб гIаздаца бацана Парнас,",
        "Бадиб магIу ххулун хугIана Пегас.",
        "Пулеб буго гьури. Хварал, чIагоял",
        "Руго эхетун чIун Расулил зонохъ.",
        "МугIрузул тIогьаца угьула цIаял,",
        "ЦIакъ квешаб къварилъи рещтIанин рагьдухъ.",
        "Кверкьовуда буго кочIол дуниял,",
        "Каламалъ рухI гъолел РагIул судиял:",
        "Шекспир, Гете, Бальзак, беццав грекав,",
        "Пушкингун Лермонтов, Толстойгун Чехов.",
        "Араб гIасруялъул шагIирин абун",
        "Рималъ Расулида тIогьол таж лъуна.",
        "Петраркагун Данте – гьелго тажалгун,",
        "Гьелгун ХIамзатовги парахалъана.",
        "Ана Расул. Хадуб гIодана гIумру,",
        "ГIодана ритIухълъи, гIодана шигIру.",
        "Ракьулъ вукъун вуго, къанал тIадги чIван,",
        "Ракьул шар кинигин кIудияв инсан.",
        "ЦIиял, батIиял, жеги гъваридал ва хIикматал кьерал загьирлъана ХIамзатил Расулил асаразулъ XX векалъул 80-абилел ва 90-абилел соназда ва XXI гIасруялъул байбихьуда, кIиго къарнуялъул, кIиго азарго соналъул гIорхъода.",
        "Свери лъугIилалде лъутулеб щунгъар,",
        "Лъугьараб щиб дуе, къоабилеб век?",
        "Къо ун бахъиналде бачIараб сордо,",
        "Салам, накIкIилъ бугеб рикIкIадисеб цIва.",
        "…Дун жеги дидаго гурхIарав гуро,",
        "Гьанже гурхIун вуго – гуккараб божи,",
        "Роржарал соназде семулев гуро,",
        "Гьаб цо боголил как дир кватIиладай?",
        "…Хинаялъ белъараб багIараб магжилъ",
        "Гьанже щибаб сардилъ цеве чIола гьев",
        "ХIамзатил Расулил адабияб ирсалда жаниб саламатаб бутIа ккола тарихияб темаялъ, КIудияб Кавказалъул рагъул хIакъалъулъ хъварал кучIдуз, назмабаз, поэмабаз ва цоги асараз. ГIолохъанаб заманалда гьеб темаялда хъвадарулаго, ккараб гъалатIалдаса пашманлъун, «Дир ракI мугIрузда буго» абураб поэмаялда 1956 соналда ХIамзатовас гьадинал мухъал тун руго:",
        "Буго дир каранда кутакаб ругъун –",
        "КигIан мех баниги, гьеб лъилъиларо.",
        "…ГьитIинго рагIараб магIарул чIухIи,",
        "БахIарчилъиялъул мисалги цIарги, –",
        "ЦIигьулдерил тIохахъ къаси рицунел",
        "Къисабалъ, маргьабалъ вукIунаан гьев.",
        "…ХъахIаб чалмаялъулъ, чергесаб ратIлилъ,",
        "Чарамул хвалчада квегIаб кверги лъун,",
        "Херав имамасул гIагараб сурат",
        "Сонаца букIана нижер рокъоб бан.",
        "ХъахIаб къададасан къадруяб гьумер",
        "Къойил дун ворчIигун, балагьулаан.",
        "Хадуб кIочонареб цо рогьалида",
        "Рагъде тIовитIана гьес дир кIиго вац.",
        "Гьесул танкабазе, квердаса рахъун,",
        "Курхьаби, баргъичал кьуна ясаца.",
        "Кьалда дир мугIрузул гIолохъабазда",
        "ГIемерав ракIалде вачIана Шамил.",
        "КIудияв багьадур! Гьесул хIакъалъулъ",
        "Чан хIайранаб назму хъвараб инсуца!",
        "Амма ахирияб гьесде гьабураб",
        "Поэма бахъичIо, нахъе бачIана.",
        "…Гьеб хабар бачIиндал, унтана эмен,",
        "Ургъалабаз къвал бан, къварилъиялъ цIун.",
        "Къанщана гъос берал ахираб нухалъ,",
        "Имам сверухъ кивго какулеб мехалъ.",
        "Дирги гIайиб ккана, унтула керен,",
        "Какана дицаги, уян ккун, Шамил:",
        "Англичаназул гьудул вугилан,",
        "Гьайбатал мугIрузул тушман вугилан.",
        "…Хинаялъ белъараб багIараб магжилъ",
        "Гьанже щибаб сардилъ цеве чIола гьев –",
        "Цин АхIулгохIалъул гучав рагъухъан,",
        "Цин Гъуниб бакIалда кIудияв асир.",
        "Хунжрузул, хучдузул анцIила ичIго",
        "Унтарал ругъналги рихьизе гьарун,",
        "Гьезухъ валагьула гIемераб мехалъ,",
        "ГIайиб бугев дида абула гьадин:",
        "– АнцIила ичIабго ругънада тIаде",
        "Къоабилеб ругъун дуца лъунилан.",
        "Къоло щуго соналъ рагъ гьабуниги,",
        "Гьанже дуца гIадин, дун лъукъичIилан.",
        "… ХIажимурад гIадин, тIаса лъугьаян,",
        "ТIадвуссун вачIунев вуго гьесухъе.",
        "Гучав имамасул чармилав наиб,",
        "Чияр хьуцIилъе ккун, чIвана доб мехалъ.",
        "Дир щибдай букIинеб? Шамилихъе дун",
        "БатIияб чода тIад вуго вачIунев.",
        "БатIияб мех буго, цIияб нух буго,",
        "Бокьун гьечIо дие хьуцIилъе ккезе.",
        "…Амма гьари буго, мугIрул гIадамал,",
        "Дир гIайибалдаса нуж тIаса лъугьа!",
        "Огь, тIадегIанаб халкъ, васас гуккарав",
        "Эмен кинигин, мун дихъ балагьуге.",
        "ГIицIал тIулбуздаги тIугьдул раккула,",
        "ГIумрудул сонаца ругънал седола.",
        "Дир унтараб керен ахIдолеб буго:",
        "Бокьулин кьварараб Шамилил халкъан!",
        "ЦIадул вулкан гIадинаб АхIулгохIалъул сурат…",
        "«Къолохъанасул бетIер къотIараб ханжар» абураб поэмаги ккола гIемерал мацIазде буссинабураб ва машгьурлъи щвараб асар:",
        "МагIарухъ аби буго",
        "АхIулгохIалде щвечIев",
        "Аварав гьев жегиги",
        "ТIубан аварав гурин.",
        "Цогиги бицен буго",
        "ГIешдерил Щулалъул гохI",
        "Щущалареб си бугин",
        "Лебаллъи-гьунаралъул.",
        "…АхIулгохI босиялъул",
        "Хасаб медаль букIана",
        "Жеги гьеб босилалде",
        "Сардарас хIадур гьабун.",
        "Амма мугIрул гъулдузда",
        "Гъаримал чурхдул хутIун,",
        "Чан азар медаль кьураб",
        "ГIодулел къоролахъе.",
        "Яги къварид хутIарал",
        "Мискинал бесдалахъе…",
        "Москваялда гьудулас",
        "Гьезул цояб дий кьуна:",
        "«Дагъистаналъул кIкIалахъ",
        "Къалъуда бакъукь чIварав",
        "Дир кьолбол солдатасул",
        "Сайгъат бугин гьабилан».",
        "Медалалъухъ валагьун,",
        "Берзукь цIилъун бачIана",
        "ЦIадул вулкан гIадинаб",
        "АхIулгохIалъул сурат…",
        "Расул ХIамзатовасул тарихиял поэмабазда жаниб нилъеда бихьулеб буго заманги, бакIги, багьадурзабиги, хIалуцараб гIумрудул кьабиги. ШагIирас нилъее рагьулеб буго 1839 соналъул бухIараб риидал гIарададул чIей гьечIеб цIадакь гъазават гьабулел рукIарал магIарулазул сипат-сурат.",
        "КIудияб Кавказалъул рагъул темабазда хъварал Расулил чIахIиял асарал рахъана советияб заманалдаги, гьелдаса хадубги. Тарихиял асарал къватIире рачIана 1981 соналда ункъазарго тиражгун биччараб «МагIарул къиса» абураб тIехьалдаги, хадусел соназда рахъарал «Щуго си», «Киниги гъанситоги» ва цогидал мажмугIаздаги.",
        "«ХIажимурадил бетIер» абураб кочIолъ руго гьадинал мухъал:",
        "КъотIараб бетIералъухъ",
        "Валагьун вуго жакъа –",
        "Бида босараб тIалъи",
        "ТIамулеб буго цебе.",
        "Рихьула дида кIкIуйдулъ",
        "МагIарул жаназаби,",
        "КIкIалабахъе льугьунел",
        "Лъукъ-лъукъарал муридал.",
        "КъотIараб бетIералъухъ",
        "Валагьун вуго къварид –",
        "Огь, гьадинаб хазина",
        "Хвалчабакье кин ккараб?",
        "Дида кIалъалеб буго",
        "ХIажимурадил бетIер,",
        "ВатIаналде нух къосун,",
        "Къисмат гьадинаб кканин.",
        "Расул ХIамзатовасул буго кIудияб ва дунял асир гьабураб творчество. Гьесул асаразул цо-цоязул хIакъалъулъ бицен гьабуна гьаб макъалаялда. ШагIирасул жиндирго рагIабаздалъун лъугIизе толеб буго гьаб цIех-рех: – Дун вукIана чанги батIи-батIияв, хутIила ракIазулъ цохIо хIажатав; цогиял нусгояз хисизе гьечIев, дицаго бакараб дирго чирахъгун. Гьединавлъун хутIана ХIамзатил Расул миллионазул ракIазулъ.",
        "Дун данде чIаразул гуро – ритIухълъи балагьулезул",
        "Кинабго-цебеккунисеб анцIила микьабго соналъ букIахъе, чIара-хьараб ва рагъде хIадураб (къабуллъуларо дие гьаб пикру, хIажат гьечIо жакъасел балагьпатриотазе рагъги лъилгунниги тушманлъиги. Щайгурелъул, цIаларооооо!) ахIвал-хIалалда. ГIажаибаб хIужа-дица цIех-рех гьабурал гIадамазул сверулъ хиса-басиял рокьарал щибал кIиабилел рукIана. РикIкIиндалин абуни, пикругIахьалал, Хунзахъ гIадаб кIудияб (20азаргогIан жидеца гьаракь кьолел ругеб) районалда, гIицIго 1600 чи ватана. ТIаса йихьизайизе махсарадейищ халкъалъ дун ккун ятараяли… Ялъуни, Сталин-дадаца абухъе, гьаркьал кьурал гурел, рикIкIаралищ бергьун ккаралали. Гьебали бигьаяб иш, къотIизеги къотIун гирун унеб ботIроца гьарухъе-«Гьаб кIочараб бихьугеги». Амин. Путин гурищ макьилъ вихьарав?! Рищиязда цебесеб сордоялъ пачаяс дида гьикъулеб буго щайин мун киналдасаго разилъи гьечIого йикIуней, жиндица хIалтIулъ щиб хисизабуни, дуца гьаракь жиндие кьезе бугебилан. Агьиялда гIодизе ячIуней йиго дун ургъел батун тIоцевесес кьураб суалалъ ва «гIагараб, недегьаб Ильичил(гъалатI! Владимировичасул)» гвангъараб сипаталъухъги ялагьун,байбихьулеб буго дирго унтаби гьесде рикьизе. Щибго течIо гьоркьоб! Бадиса канлъи инегIан хIарпаздеги къулун щвараб моцIрол харж-20азарго гъурщил, бокьараб квананги эбелалъе къо бахъанагIан хиралъулел ругел дараби росунги, нахъе жо хутIичIолъиялъ, пахруяб «бетIерай редактор» цIарги гIодобе рехун, къаси-къаси цIилцIил хъулухъ гьабизе дунго иналъулги бицана,гьал соназда жаниб рукIа-рахъиналъулгун коммуналиял хъулухъазухъ 50-70 % багьаби рахиналъулги бицана, бащдаялдаса цIикIкIун халкъ, дунго гIадин, харжидаса харжиде, хъарцинлъиялда рукIиналъулги баян гьабуна. 22 миллион чи мискинлъиялъулги гIорхъуда дорехун ругилан статистикаялъул рихьизарияздаги килищ тункана, хутIа-кучIараб бахIарчилъиги данде бакIарун.",
        "БетIер ккуна ВВПяс, жинда гьеб лъазеги течIин, гьанже жив гьеб суалалда тIад ургъизе вугилан. «Кинха дуда эб лъалеб, цо рагIулъ щуго гъалатI гьабун гурого хъвазецин лъаларел, ва амма мугъ чIвазе бакI бугел цере туркIараб, IQ гьоркьохъелдасаги гIодобегIаназ тахбакIал ккураб гьаб улкаялда-ян, синкъиялда, кьолеб буго дица нахъойги жаваб.- ГьечIо гури жакъа«Щивасе-бажариялда рекъон!»ахIи гIумруялда хIалтIулеб!» ЦIакъго нечон лъугьун макьил гьобол вихьидал, гьесул ракI батизабизелъун бицунеб буго дица хьуцIилъе ине букIараб Сингапур хIукуматалда Ли Куан Ю багьадурас 25 соналда жаниб гьабун тараб цебетIеялъул, цо чиясде кколеб къадар хIисаб гьабун, 400ялдаса 12,2азарго долларалде гьениб бахинабураб ВВПялъул, гIадатаб ва бичIчIулеб мацIалда хъван гIумруялде рахъинарурал законазул, тIадчагIазда ришватчилъиялда цIа лъезе лъиданиги бачIеб комиссия гIуцIиялъул.",
        "«Дур хъулухъалъулги жеги гIасруялъул ункъил бутIаялде вахине заман бугин, ничего»-ян гIодове виччазавулев вуго цинги ургъалилъе ккарав дандияв. Гьесул рекIекълъиялда гурхIун, хIалицаго гIадин цIехечIого толеб буго,тIабигIияб газ ва нарт бичун щвараб, хIатталдаса ун гIемераб 3 триллион доллар 76 соналъ улкаялда ругелщиназ бечедго гIумру тIамизе гIезе букIараблъи уяб жойищилан. Къаламалъ гIедерго хъвай-хъвагIай гьабулеб буго президентас месед тIад бекьун Кремлялъул кIалгIа тIад бахъараб къохIол тIехьалда дица бицарабщиналъул.Хьимхьидулаго гъоркьа-гъоркьан бералги тIамун, битIун дида кIвар бугеб жо абизехъин Путин вукIаго, къватIиб бахъараб дир ханазул инвестор, Федя хIелекудал гIергIериялъ дун макьидаса йорчIизаюна. Вай, дабгIадилаго, бищун кIвар бугеб абичIого хутIана гури Досда! Дун дандечIаразул гурин, ритIухълъи балагьулезул йигилан. «Миллаталдасан»хъванниги бит1илин. Яхъа тIаде рищиязде къокъине. РагIи кьун бугелъул гIазизас щивасул гIумру лъикIлъизабиялда тIад ургъизе, гьебги, гIагараб анлъго соналда жаниб. Нахъисеб къоялъул къасилухъалде цIияв вищарав, амма басрияв президент цеве вахъун вихьулев вуго дида телевизоралдасан. ГIажаибго гIинзуе лазатал, цо бакIалда гьанжег1агар рагIарал жугьаби ругоан досул кIалдисан чваххулел…",
        "Хунзахъа Камилилай.",
        "Заманаялъул гьоко",
        "БолмацIалда сверухъ бахIсал",
        "МахIачхъалаялда тIобитIана тарихчагIазул ва лингвистазул конференция",
        "Россиялъул ГIелмабазул академиялъул Дагъистаналъул ГIелмияб Централъул Тарихалъул, археологиялъул ва этнографиялъул институталда ( ИИАЭ ДНЦ РАН) исана 25 октябралда тIобитIана Дагъистаналъул гIарабалда ва гIажамалда хъварал некIсиял тарихиял тIахьазул цIех-рех гьабиялъул суалал гьоркьор лъураб гIелмияб конференция. Республика бахун къватIиса гIалимзабазги ритIун рачIана гьенире жидерго хIалтIаби. Гьединазул цояв ккола немцав Кемпер Михаэль.",
        "РухIияб хазина бичулеб буго…",
        "Квералъ хъварал Дагъистаналъул тарихиял тIахьал тIагIунел рукIиналъул рахIатхун бицана гIалимзабаз.Тарихчи ГIамри ШихсагIидовас гьадин абуна: «ЦIакъ кIвар бугеб масъала ккола гьеб – квералъ хъварал Дагъистаналъул тарихиял тIахьал къватIисел пачалихъазде раччи. КIиго батIияб къагIидаялда ккола гьел тIахьал чияр улкабазде. ГьабсагIат Тбилисиялда буго XIV – XIX гIасрабазул квералъ хъвараб Дагъистаналдаса 812 мажмугI. Закаталаялда буго гIарабалъ хъвараб Дагъистаналдаса 700 тIехь. 1936 соналда тIобитIараб экспедициялъ ракIарарал имам Шамилил ва гьесул наибзабазул кагътал Москваялда руго. Америкаялъул Цолъарал Штатаздаги буго Шамилил библиотека – 130 мажмугI. Щибха гьезда гьабилеб? ТIахьал росарал чагIаз жидерго рукъзабахъ рехун тун гьечIо гьел, пачалихъиял хазинарукъзабахъ лъун, кIвар кьун цIунун руго. Гьезие баркала кьезе бегьула жакъа нилъеца, киналго тIахьазул копиял рахъизе изну кьуна гьел пачалихъаз нилъее. МажмугIал къватIире раччулеб кIиабилеб къагIидаги буго – гьел гIарцухъ ричи. Гьеб дармилаб нухалдаса пайда босулел гIемерлъулел руго ахираб заманалда. Дагъистаналъул ЖамгIияб палатаялъул данделъиги тIобитIун букIана нижеца гьеб суалалда тIасан. Республикаялъул президентлъун МухIу Гьиматович ГIалиев вугеб мехалда хасаб дандеруссин тIобитIун букIана рехсараб масъалаялда хурхун. КигIан хIаракат бахъаниги, къватIире тIахьал ричи чIезабизе кIолеб гьечIо, гьеб «даран» цебетIолеб буго».",
        "Аваралъ хъвараб Аргъвани росдал тарих",
        "25 октябралда тIобитIараб гIелмияб данделъиялда тIадчIей гьабуна Дагъистаналъул халкъазул мацIазда хъварал тарихиял тIахьазда. Авар мацIалда квералъ хъварал гьединал некIсиял хIалтIабазул бицана гIолохъанав гIалимчи Жамалудин МаламухIамадовас: ««Дербент-наме» ккола гIарабал Дагъистаналде рачIараб заманалдаго хъвараб, некIсияб тарих рагьулеб тIехь. МагIарул мацIалдаги (гIажамалда) батана нижеда гьеб. Рехсараб мажмугI гIуцIарав чи ккола дир кIудияв инсул эмен, Шамил районалъул ЗанатIаса ГIабдрахIман-хIажи. Гьеб тIехьалъул оригинал буго ГьаракIуниса НурмухIамадил МухIамадил доба. Авар мацIалда хъвараб Аргъвани росдал тарихалъул тIехь батана Пат1имат ТахIнаевалда. ГIабдулатIип Шамхаловасул юбилей гьабулелъул, Аргъваниб гьеб тIехьалъул бицана дица. Жинде мугъчIвай гьабизе бегьулеб, мухIканаб тарихияб тIехь ккола гьеб».",
        "Авар мацI XX гIасруялдайищ бижараб?",
        "Дагъистанияз гIарабалда ва гIажамалда хъварал тIахьазе конференциялда къимат кьолеб букIана тарихчагIазги лингвистазги. ХIасан Оразаевас бицана лъарагIазул гIажамалъулги кириллицаялда гIуцIараб алфавиталъулги гIолел ва гIоларел рахъазул. Гьебго темаялда даргиязул диалектазул суалал рорхана ГIамирхан ГIисаевас. «XX гIасруялъул лъеберабилел соназде щвезегIан Дагъистаналъул халкъазул гIаммал литературиял мацIал рукIинчIо. Нилъер халкъазул мацIал ккола ургъун рахъун гьеб заманалда гIуцIарал жал. Даргиязулги гьеб мехалде щвезегIан литературияб мацI букIинчIо. БатIи-батIиял жамагIатал кIалъалаан ва хъвадарулаан жиде-жидер диалектазда», - ян абуна ГIисаевас. Гьединаб ахIвал-хIал цохIо даргиязулищин яги Дагъистаналъул киналго миллатазулищин букIарабилан магIарул басмаялъул рахъалдасан суал кьедал, даргиязул гьедин букIанилан жаваб кьуна гьес. Цинги тIадеги жубана: «Дида бичIчIана дур суалалъул магIна. Аваразул болмацI букIанилан абизе бокьун буго дуе. Гьеб суалалда тIасан цIех-рех дица гьабичIо», -ян.",
        "«Гьой Пулло»",
        "Конференциялда рорхана Кавказалъул эркенлъиялъе гIоло XIX гIасруялда къеркьей гьабурав имам Шамилил заманалъул, 1877 соналъул къокъаб гъазаваталъул, сталинизмаялъ некIсиял тарихиял тIахьал тIагIинариялъул ва цогидалги кIвар цIикIкIарал суалал.",
        "Имам Шамилил къеркьеялъул тарих хъварал Къарахъа МухIамадтIагьирил ва Гъазигъумекиса ГIабдурахIманил тIахьазда тIасан хIалтIи хъван буго Наталья ТIагьировалъ. КIудияб ВатIанияб рагъул заманалда гурони МухIамадтIагьирил мажмугI басмаялде щай бахъичIебан, кинал гIиллабазе гIоло цензураялъ гьеб къватIибе биччазе гьукъарабан абураб суалалъе жаваб кьолаго, ГIамри ШихсагIидовас абуна, МухIамадмирза Мавраевас хIалбихьанила XX къарнуялъул авалалда гьеб тIехь бахъизе. МухIамадтIагьирил вас ХIабибуллагьида тIадкъан буго гьес мажмугIалъул мацI «дагьаб тамах гьабизе». Масала, «гьой Пулло» абураб бакIалда «лъик1ав началникI Пулло» абун хъвалеб букIун буго. Гьединаб «цаби гъурараб» хIалалдацин бахъизе гьукъун буго тIехь пачаясул цензураялъ. Хадуб жиндир мугIалим Крачковскияс ва гьесул мутагIил Барабановас биччанин гьеб мажмугI къватIибейилан абуна ШихсагIидовас.",
        "2011 сон",
        "МагIарул рухIалъул хIалбихьулеб мех",
        "2010 соналъул 14-25 октябралда Россиялда халкъалъул хъвай-хъвагIай гьабулеб буго",
        "«МагIарул миллат сундухъниги бичуларо нижеца», - гьединаб магIна букIана улкаялда гьабулеб бугеб гIадамазул хъвай-хъвагIаялъул «экзаменалда» нужеца кинал жавабал кьезе ругелин абураб темаялда гьабураб цIех-рехалъул хIасилазул. БахIарчияб, бечедаб тарихалъул, дунялалдаго машгьураб магIарул халкъалдаса, гьелъул кьварараб рухIалдаса инкар гьабилин абулел миллатцоял ккечIо.",
        "Буго рагIул балъголъи…",
        "ЦIумада районалъул Гьигьалъа Шамхалдибир ГIисаевас абуна 2002 соналъул хъвай-хъвагIаялда жив магIарулав вугилан бихьизабунила жинца, хадуб скобкабазда жаниб чIамалавиланги хъванилан. Хъвай-хъвагIаялъул тIанчал исанаги гьединго цIезаризе ругилан бицана гьес. ДГУялъул юридикияб факультеталъул халкъазда гьоркьосел ихтияразул кафедраялда дарсал кьола ГIисаевас. Гьебго идараялда цIалулел руго гьесул лъималги. 1996 соналда гьаюрай яс ПатIиматида гIурус, ингилис мацIазда цадахъго магIарул ва чIамалазул мацIалги лъалел руго. 18 сон барав вас Бачуханида ракIалда буго магIарул мацI жеги лъикI лъазабизе.",
        "«Щибаб рагIи балъголъабазул цIураб гъамас ккола, - ян бицана ГIисаевас. – Цониги мацI тIагIине нилъеца тани, гьеб буго инсанияталда цебе нилъеца гьабураб кIудияб такъсир. «МагIарулал» абураб рагIиялъ жанире рачуна гIемерал жамагIатал. Гьел жамагIатал цIакъ цоцазе гIагаралги руго, гIаммаб болмацIалдаги кIалъала. Бокьараб цоги миллаталъул гIадин, магIарул халкъалъулги руго этнолингвистикиял къокъаби. Цо рачIин бугел, цо кьолболал мацIал руго гьезул. МагIарулазул батIи-батIиял жамагIатазул гIадат-гIамалги цоцазда релълъараб буго. Жидерго росулъ ва сверухъ ругел ракьазда жамагIаталъул цIар рехсаниги, нужер миллат щибилан суал борхидал, киназго абула ниж магIарулал ругилан. Жиндир халкъалъул маданият цIунизе ва цебетIезабизе тIадаб буго щивав чиясда. Дида лъала магIарул ва чIамалазул мацIал. ГIемер мацIал лъанагIан, нилъер тарихги адабиятги бечелъизе руго. ГIандалги, цIунтIалги, цоги жамагIаталги магIарулал ккола. ХIал-зулмуялдалъун гуреб, киналго жамагIатазе бокьун, гIаммал мурадазе гIоло цолъана магIарул миллат. Росабалъ жиде-жидер мацIазда кIалъалел рукIарал ратани, батIи-батIиял жамагIатал цоцазда ричIчIиялъе чара гьечIого хIажалъана болмацI. ЧIамалисезул тарихалда, фольклоралда, маданияталда хурхарал баянал данде ракIарулел руго дица. РакIалда буго гьедин цо тIехь бахъизе. Щивав чиясулъ бессун рукIуна мацIги маданиятги. Щибаб рагIи ккола тарих. Гьединлъидал мацIазул тIалаб гьабизе тIадаб буго нилъеда. Дир дипломалъул хIалтIуде цIар букIана «ЧIамалазул хIакъалъулъ тарихиял баянал» абураб. Гьебмехалдаго, ай 1989 соналдаго, гьарурал цIех-рехазда рекъон, чIамалазул къоазарго чи вукIана. Гьанже 25-30 азаргониги ватила».",
        "ЮНЕСКОялъул ахIи",
        "МацIал гIемерлъиялъул рахъалъ Кавказалдаго тIоцебесеб бакI ккола Дагъистаналъ. ГIурусго гIадин, пачалихъияблъун лъазабураб 14 мацI буго республикаялда. Гьезда тIадеги «хъвай-хъвагIай гьечIел мацIал» абун цIар кьурал анцI-анцI лугъаталги руго. 2005 соналъул баяназда рекъон, Дагъистаналда гIумру гьабун вукIана 2 621 800 чи. 2002 соналъул хъвай-хъвагIаялъул хIасилал данде росидал, республикаялда магIарулазул ватун вуго 758 438 чи. Северияб Кавказалъул киналго халкъазул мацIал тIагIиналда хIинкъи бугеллъун рикIкIана ЮНЕСКОялъ. Гьелъул магIна ккола унго-унгоги мацIал цIуниялъе квербакъулеб пачалихъияб программа гьечIилан абураб.",
        "ПещтIезе кколел гьечIо",
        "Болъихъ районалъул нухмалъулесул заместитель ЖабрагIил Заурбековас бицана хъвай-хъвагIай гьаби гIодобе биччан унеб бугилан: «Киналго росабалъ лъикI унеб буго перепись, щибгIаги квалквал ккечIого. Рахьдал мацIги магIарул буго дир, переписалдаги магIарулавилан хъваларищха. ГIаммго район босани, цебесеб переписалда цо-цо гIандадерица бихьизабуна жал магIарулал гурилан. Амма гьедин хъварал цIакъго дагь рукIана. Исанаги гьебго сурат буго. ГьабсагIат районалда хIалтIулел руго микьго хъвай-хъвагIаялъул, 32 малъа-хъваялъул( инструкторлъиялъул) ва 131 хIисаб гьабиялъул участкаби. Перепись лъугIун хадуб ракIарарал баянал нижеца ритIула МахIачхъалаялде. Гьенисан гьел уна Москваялде. ХIасилал данде росизе гIезегIан заман бала. ТIасияб соналде гурони гьел къватIире кьей щакаб буго. Перепись тIобитIиялъе хIажатабщинаб къайи-цIаги буго нижер. Хъвай-хъвагIай гьабулезул суалазе жавабал кьезе инкар гьабиялъул, гьел рукъзабахъе риччачIолъиялъул цониги хIужа букIинчIо. Жакъа къаденахъеги переписалда тIасан райадминистрациялъул данделъи гьабизе бугилан лъазабуна Болъихъ районалъул нухмалъулев МухIамад ПатхIулаевас. Бихьизабураб болжалалде берцинаб къагIидаялда хIалтIи лъугIизабизе пикру буго нижер. Хъвай-хъвагIай тIобитIулезухъ хасал сумкабиги цойги хIажатал алаталги руго. ПещтIераби ругелги руго, амма пещтIезе гьаниб кколеб гьечIо. Цересел переписаздаги баянал ракIарарал, хIалбихьи бугел гIадамал хIалтIулел руго хъвай-хъвагIай гьабиялъул ишалда. Росабазул бегавулзабазда дандги бан, учительзаби ва цойги жигарал, жавабиял, лъай бугел жамагIатчагIи гъорлъе рачана гьаб хIаракаталда. Гьезул гIемераз гIахьаллъи гьабун букIана росдал магIишаталъул перепись тIобитIулелъулги. Гьаб хъвай-хъвагIаялдаса хадуб районалда гIумру гьабулел гIадамазул къадар бихьизабулеб тарих батIияб букIине бегьула. Ахирисел баяназда рекъон, 50 азаридаса цIикIкIун чи вуго районалда. Гьеб цIех-рех гьабуралдаса гьаниб рагъулаб шагьарги бана. Гьенир ругезул къадар районцоязулалда тIаде рехизе бугищали, кин дол рикIкIине ругелали жеги лъаларо. ЦIикIкIун гурони, дагьлъизе рес гьечIо гьанир гIадамал. КIудияб район буго. Росулъ ругел чагIи гурони, къватIире гочарал гьаниб тIобитIулеб переписалда гъорлъе унаро. Нижер районалдаса апараглъиялде унел чагIи дагьал гурони рукIунаро. Гьединлъидалги магIарухъ чIарал районцоязул къадар цIикIкIине буго. Переписалъ гъорлъе вачине ккола щивав чи - кинида лъураб лъимералде гIунтIунги. Гьединал гIисинал лъималазе гIоло жавабал кьола умумуз».",
        "Гьебго районалъул ГIанди росулъа МухIамад МухIамадов хIалтIулев вуго Болихъ районалъул администрациялъул бухгалтериялда отделалъул нухмалъулевлъун. Гьес гьадин абуна: «Паспорталдаги магIарулав вугилан хъван буго дица. Гьединго хъвазе буго переписалъул тIанчаздаги. МагIарул миллаталъе хилиплъулел цо-цо чагIи щай раккаралилан абуни, дида ккола гьел хъулухъазда ва гIарцуда хадур лъугьун ругилан. МагIарулаздаса ратIалъизе ругилан цере рахъарал ГIанди мухъалъул чагIиги я рихьичIо дида, я рагIичIо. МагIарул ва гIанди мацI лъала нижер киназдаго. МагIарул мацI лъаялъ киданиги квалквалги гьабичIо дие, кумек гурони. Гьеб миллияб мацI лъалеб букIин гIемер лъикI бугин рикIкIуна дица». Болъихъ районалъул нухмалъулесул хIинкъи гьечIолъиялъул рахъалъ заместитель ГIабдулдибир ГIабдулдибировсги гьебго пикруялъул рахъккуна: «Ниж магIарулал руго. МагIарулги гъодоберисезулги мацIал лъала нижеда. Гъодобери росдал гьоркьохъеб школалда магIарул мацIалъул дарсал кьола дир ясалъ. Гъодоберисезде, гIахьвалазде, гIандисезде, балъхъадериде цо миллат бикьизе бегьуларо. Гьайгьай, гьедин нилъ щущазаризе бокьаралги гIезегIан ратила. Амма гьел мурадалде щвезе гьечIо. Нилъ магIарулал руго».",
        "МагIарул миллаталъе хисизе бегьуларо",
        "«Щай дие къваригIун бугеб Дагъистан, Дир гьаракь бахъани дир лъималахъа», - Расул ХIамзатовасул «Авар мацI» абураб машгьураб асаралъул гьел мухъал ракIалде щвезаруна республикаялъул Халкъияб Собраниялъул депутат АхIмад ГIазизовас: «Хъвай-хъвагIаялъул тIанчида «миллат» абураб бакIалда дица магIарулав вугилан хъвазе буго. Нижер ЦIумада районалда руго багвалал, чIамалал, хъваршисел, тIиндал – ункъо батIияб мацIалда кIалъалел жамагIатал. Хъвай-хъвагIай гьечIел халкъаллъун рикIкIуна гьел. ХIукуматалъ гьеб суалалда тIад хIалтIи гьабулеб букIарабани, хъвай-хъвагIайги букIинаан гьел мацIазул. Алфавитал гIуцIун руго. Амма гьел камил гьарулел гьечIо. МагIарул мацIалъ кIалъазе, цIализе ва хъвазе лъалел чагIи дагьлъулел руго, гIемерисел чагIи шагьаразде рахъиналъ. Шагьаразда ругел лъималазда эбел-инсул мацI лъалеб гьечIо. ГIузраби гIемерал руго. Жакъа нилъ магIаруллъи бикьизе лъугьанани, гьелдасан хайир бахинин кколаро дида. Дицаго гIадин, кинабго дир хъизан-агьлуялъги магIарулал ругилан хъвазе буго. МагIарул ва багвалазул мацIалги лъала лъималазда. Депутат хIисабалда кIалъазе вахъарал гIемерал бакIазда дица абула нилъер Дагъистаналъул берцинлъиги чIухIиги кколин батIи-батIиял миллатал, мацIал рукIинилан. МацIал лъалел гьечIо. Хас гьабун гьел цIунизе ккани, программаги гIуцIун, гIарац биччазе кколеб бугоха гъолъие. ЗахIматаб масъала ккола гьеб – учительзаби хIадури, лъималазда ва умумузда гьелъул кIвар бичIчIизаби… КIудияб хIалтIи кколеб буго гьелъул. Школалда цIалулеб мехалъ рекIехъе лъазабураб «МагIарул мацI» абураб Расул ХIамзатовасул кечIалъ кIудияб асар гьабуна дие… ЦIумада районалда гIемерисез жал магIарулал ругилан хъвазе буго. Багвалазул ва чIамалазул жамагIатазул цIакъго къанагIатал чагIаз гурони магIарул миллаталъулгун къомех-лъикI гьабизе гьечIо. ЦIумада районалда багвалазул ункъо росу буго – КIванада, Хуштада, Лъондода, Гьимерсо. Гьединго нижер кIиго росу буго ГIахьвахъ районалдаги – Лъисси ва Лъибищо. АнцIазаргогIан чи вуго нижер. ООНалде хьулдарулел течIого, Россиялъул ХIукуматалъ кIвар кьолеб букIарабани гIисинал мацIазде, гьел суалал рижичIого хутIизеги бегьулаан. Рикьизе бокьиялъул цоги гIилла буго хъулухъазда хадур лъугьин. Амма кинан бицаниги, «дун магIарулав вуго» абураб рагIиялдаса инкар гьаби – гьеб квешаб иш буго. МагIарул миллаталъе нилъ хисизе бегьуларо. МагIарулаллъун, авараллъун рижун ругелъул, гьеб цIар цIунизе тIадаб буго нилъеда. «МагIарулав, аварав» абураб рагIул къиматги гьабун, миллаталъул бицунеб бакIалда гьеб калам хIалтIизабизе ккола нилъеца».",
        "Гьединабго пикру загьир гьабуна журналист ва преподаватель ТIайгиб Мусаевасги (ЦIунтIаса), хIалхьиялда вугев милициялъул хIалтIухъан Шамсулвара МухIамадовасги (ГIанчихъа) ва гIемерал цогидазги.",
        "«Дир магIу бачIана бадиса къватIиб, Къана данде цаби, вахъана тIаде. Аваразул калам, гьелъул камиллъи! Кинабго черхалда лъикIлъана ругънал» (Расул ХIамзатов, «Авар мацI»).",
        "2010 сон",
        "МацI – миллаталъул кьучI",
        "ЦIуне халкъалги мацIалги!",
        "Дагъистаналъул Хъвадарухъабазул союзалъ Россиялъул халкъазул мацIал школазда малъизе тIадал гьечIилан абураб законопроект заралияблъун рикIкIана",
        "Россиялъул Федерациялъул президент",
        "В.В.Путинихъе",
        "ХИТIАБ",
        "ХIурматияв Владимир Владимирович!",
        "Дагъистаналъул Хъвадарухъабазул союзалъ Дуде хитIаб гьабулеб буго Россиялъул Федерациалъул Конституция цIунулев чи, гьелъул гарант хIисабалда, «”Россиялъул Федерациялда лъай кьеялъул хIакъалъулъ” абураб Федералияб къануналда хиса-басиял гьариялъул хIакъалъулъ» абураб законопроект Россиялъул Федерациялъул Пачалихъияб Думаялда гьоркьоб лъезе босиялда бан. Ниж божарал руго школазда лъай кьеялъул программаялда миллиял, рахьдал мацIал тIадал гурел къагIидаялде рачин такрарлъи гьечIел Дагъистаналъул халкъазул мацIал тIагIине тIамулеб тIоцебесеб гали букIиналда. МацIазул ва миллияб сиясаталъул суалал цIакъго кIвар бугел, гIадамазе асар гьабулел руго, гьел масъалабазда квер базе ккола цIакъго цIодорго, гIакъилго ва тамахго.",
        "Гьоркьоб лъолеб бугеб гьеб законопроекталъ Дагъистаналъул халкъазул разигьечIолъи багъаризабуна, республикаялъул жамгIияталъул рахIат хвезабуна ва халкъиял информациялъул алатазда гьеб хиса-басиялъул бугеб зарал ва питна бихьизабуна. Гьеб законопроекталъул зиян букIиналъул бицун, жидерго пикру загьир гьабуна цIалдохъабазул умумузги, учительзабазги, депутатазги, жамгIият хIаракатчагIазги, инсанасул ихтиярал цIунулезги, диниял гIуцIабазул вакилзабазги ва цоги гIемерал ва батIи-батIиял махщелазул гIадамаз.",
        "Нижер ракIчIараб руго миллиял мацIал школазда малъизе тIадал гурел дарсазда гъорлъе рачиналъ Россиялъул Федерациялъул Конституциялъ кьурал ихтиярал ва эркенлъаби халкъазухъа кодоса рахъулел рукIиналда, гьел ихтияраздаса ва ресаздаса миллатал махIрумлъизе рукIиналда. Россиялъул Федерациялъул миллиял мацIал лъугIизариялъе лъолеб гали ккола гьеб иш. Дагъистаналъул Конституциялда рекъон, республикаялъул халкъазул мацIал ккола пачалихъияллъун. Дагъистан Республикаялда школазда миллиял мацIал малъиялъ гIурус мацI лъазабиялъе щибго квалквал гьабулеб гьечIо.",
        "Нижеца, гIемерал халкъал ругеб Дагъистаналъул шагIирзабаз ва хъвадарухъабаз, лъугьун бугеб гьаб ахIвал-хIалалъ рахIат ва хIалхьи хвезарун рукIин загьир гьабулеб буго. Нижее бокьун буго нижерго миллиял хаслъаби цIунизе, нижерго республикаялда школалъул программаялъул тIадаб бутIаялда Дагъистаналъул халкъазул мацIал малъизе бугеб ихтияр цIунизе. Мекъаб, букIине рекъечIеб ахIвал-хIаллъун рикIкIуна нижеца Россиялъул халкъазул миллиял мацIал школалъул программаялда тIадал гуреллъун гьари, къватIисел улкабазул мацIал малъийин абуни чара гьечIеблъун бихьизаби.",
        "Пачалихъияллъун кколел миллиял мацIал школалъул программаялъул аслиял, малъизе тIадал дарсазул сияхIаздаса нахъе рахъиялъ дагь-дагьккун нилъер мацIал, литература ва маданият рилъун лъугIиналде рачуна. Дагъистаналъул школазда малъулел рахьдал мацIалъул дарсазда цIалдохъабазе тарбия кьола нилъер халкъазул гIадатазул кьучIалда, нилъер миллатазул тарихалъул ва адабияталъул мисалазда. Нижеца битIараблъун рикIкIуна школазда рахьдал мацIалъул халгьабулеб тIадаб хIасилалъулаб аттестация хIисабалда гIаммаб лъайкьеялъул пачалихъияб экзамен (ОГЭ) кьолеб хIал букIинаби, гьеб экзамен школазда билълъанхъизаби.",
        "Дагъистаналъул халкъазул мацIал школазда лъазаризе тIадал гьечIилан абураб законопроекталъ жамгIият бикьизабулеб, питнаби рагъаризарулел руго, гьеб проект нахъчIвазе ккола, къабул гьабизе бегьуларо. Дагъистаналъул миллатазул мацIал лъазаризе тIадаб буго щибаб школалда. Нижеца хитIаб гьабулеб буго федералиял лъайкьеялъул рихьизариязда, стандартазда Дагъистаналъул халкъазул мацIал малъи тIадаблъун лъугьинабизе кколилан. Республикаялъул пачалихъиял миллиял мацIал школазда лъазаризе тIадаб гьечIилан абурал ахIиял гьабсагIат хIалтIулел къануназда, законазда данде кколаро ва гьел ахIияз цIалдохъабазул умумул къосинарулел, мекъи ккезарулел руго. Гьеб гуребги, миллиял мацIал школалъул аслияб программаялдаса нахъе рехани, гьел мацIал кьолел гIемерал учительзабазухъа хIалтIиги бахъулеб буго.",
        "Дагъистаналъул халкъазул мацIазда лъикIа-лъикIал, дунялалдаго машгьурал асарал хъвана республикаялъул бергьараб гьунаралъул шагIирзаби ва хъадарухъаби Расул ХIамзатовас, Фазу ГIалиевалъ, АхIмад-хан Абубакарица ва цогидазги. ГIумруялъ бихьизабулеб буго миллатчагIилъун ва экстремисталлъун рахъунел рукIин жидерго рахьдал мацI лъаларел, халкъияб маданият босичIел ва нус-нус соназ лъадарарал миллиял гIадаталгун гIамал-хасият насиблъичIел гIадамал. Дагъистаналъул халкъ кидаго машгьураб буго ВатIан бокьиялъул рахъалъ, тарихалдаса гьелъие гIемерал мисалал рачине бегьула. Миллиял мацIал рили, лъугIи Россиялъул халкъазе ккола рухIияб бечелъи тIагIин, гIемерал миллатазул ва мацIазул хаслъи хвей. Нилъер ихтияр гьечIо кIудияв шагIир Расул ХIамзатовасул рухIияб васият кIочон тезе: «Метер магIарул мацI хвезе батани, хваги дун жакъаго, жаниб ракI кьвагьун!»",
        "ХIурматияв Владимир Владимирович! Россиялда чIара-хьараб ахIвал-хIалги хутIизе, такрарлъи гьечIел къиматал хазинабилъун кколел Россиялъул Федерациялъул халкъазул мацIаздехун къадруяб бербалагьиги букIине, божилъигун ва ракIчIун гьарулеб буго Дуда улкаялъул школалъул программаялда миллиял, рахьдал мацIал малъизе тIадал дарсазда гъорлъ цIунизе кумек гьабеян.",
        "ХитIаб къабул гьабуна Дагъистан Республикаялъул Хъвадарухъабазул союзалъул гIаммаб данделъиялда 2018 соналъул анлъабилеб июналда.",
        "ХIасилал",
        "КъватIул харбазул ва гьерсил гъоркьлъалида Дагъистан",
        "ГIабдулатIиповасул, «гIачиязул» ва форумалъул хIакъалъулъ",
        "Гьаб анкьалъ нилъер республика нахъеги букIана гьерсил ва ургъунго тIибитIизабулеб мекъаб информациялъул гъоркьлъаликь. Гьеб информацияги секундалда жаниб дунял цIун тIибитIана, кIудабаздаса байбихьарал гIисинлъималазде щун, ругьунлъун руго, «Ватцап» абураб гIурччинаб тIанкIалда жаниреги лъугьун, гьениб килищги чIван, гьерсал хъуризе ва цоцазухъе рехизе. Гьаб нухалда информациялъул бомба кьвагьараб гIадаб жо ккана араб мугIалимзабазул форумалда Рамазан ГIабдулатIиповас абурал рагIабазул. Гьев рихарал рохуца холел рукIана, балагьейинха гьав чияс абун тараб жойин. Гьесул рахъккурал чара къосун руцIцIун чIана, ритIухъ гьавизе бегьулеб рагIиго батуларого, хIасил калам, кинабго гIалам цIана гьел рагIабазда ва гьезда сверухъ унел бахIсазда гъоркье.",
        "ТIоцересел рагIаби рукIана, ГIабдулатIиповас жинца Россиялъул лъайкьеялъул ва гIелмуялъул министерствоялъе ришват кьун букIанин вузалъул ректор вугеб мехалда, гьединаб хвараб система бугин тIубараб улакаялдагоян абураб. КIиабилеб букIана, цо санагIат гьечIеб, нижер цо цIалдолес абухъе, мехтарал чагIаца рохьоб бицине бегьулеб анекдот, форумалда рекъечIеб гIадаб. Лъабабилеб букIана, ГIабдулатIиповас абунин гIолохъанал ясал, руччаби тейин школазда хъулухъалда, дида гьениве щваравго, цохIо гIачиял (коровы) гурони ратулел гьечIин абураб. Гьеб информация кьуна «Черновик» газеталъ, «ОнКавказ» сайталъ ва тIибитIана киса-кибего социалиял гьиназда.",
        "РачIаха хIисаб гьабизе щибин абулеб бугеб ГIабдулатIиповас гьаб лъабго санагIат гьечIеб калимаялъулъали. ТIоцебесеб, жинца лъайкьеялъул ва гIелмуялъул министерствоялъе ришват кьунин абураб калам буго гIунги тIокIаб бихьинчилъи, гьес жинда лъан абун батаниги, лъачIого абун батаниги. Москваялдаса хIинкъичIого, коррупциялъ федералиял министерствабазулцин щекъер ккун бугин абураб пикру. Дунги нужго гIадав гIадатияв чи вугин, нужеца гаишникасе, тохтурасе кьезе ккараб гIадаб ришват дицаги кьун букIанин абураб, ракI рагьараб калам. Гьел рагIабиги кьолон, «Черновик» газеталъ Россиялъул Генпрокуратураялде хитIаб хъван буго, ГIабулатIиповасе тамихI гьабеян. Щал гьелда хадур ругелали лъазеги захIматаб иш гуро, гьез щив вукIине кколев республикаялъул бетIерлъунилан абун тIоритIулел рищиязухъ ралагьун. Гьеб буго ГIабдулатIипов нужеда данде вугин, дун виччай Москваялъул йокьулей лъадул роль хIазе, нужеца абураб ришватги кьелин, нужеца гьеб босичIинги гьедилаян абураб пикру, газеталъ бугIулеб. Гьел рагIабазухъ ГIабдулатIипов гIаданиб нах бугев чияс какизе кколаро. Гьелго рагIаби Рамзан Къадировас абун рукIаралани, гьоркьоса къотIичIеб къва-къвай букIинаан, унго, досул бихьинчилъийин, Рамзан Москваялъукьа хIинкъулев гьечIин абураб. Вугищ гьелда щакав чи? ГьечIо, гьерсихъаби гурони.",
        "Анекдоталда хурхун тIадехун абуна, мехтараб компаниялда абизецин рекъечIеб жо рехана форумалда. Гьеб тема бусурбабазул республикаялда руччабиги бихьиналги ругеб бакIалда борхуларо, гьеб буго власталда ругел чагIазда гъорлъ гIуруслъи цIикIкIиналъ бугеб жо. Гьеб жо абизе кколароан республикаялъул бетIерасул даражаялда вугев чияс.",
        "Лъабабилеб, «школазда гIачи ратулел руго» абураб жоялъ букIана тIубанго тату хун. Гъолъие кьезе бегьулеб баянго батуларого. Киса-кибего хъвана гьелъул, какана автор, рехана цоцахъе. АрбагI къоялъ Табасаран районалдаса парламенталда вугев депутат абун цо хIара вахъана площадалда транспарантгун, ГIабдулатIиповасдаса руччаби «цIунун». Гьенир хъварал Расул ХIамзатовасул мухъазда гъорлъ къазарурал «жирные коровы» абурал рагIабазда хIуччги цIан, «женщина гор» абун хъван бугоан. Гьеб ишалъул баян лъазабизеян лъугьаралго, гьеб «коровы» абураб рагIи яги гьелда релълъараб жоцин абун букIун гьечIо ГIабдулатIиповас. Дида нухда ятарай цо мугIалималъ абуна гьаз тIиритIизарулел гьерсал кинал, букIинчIин гьединаб рагIиян абун. Дун гьей мекъи ккун ятиялда щакдарана, щайгурелъул, нужго гIадин, дунгилъидал вукIарав анкьалъ гьерсил гъоркьлъаликь. Я республикаялъул бетIерасул пресс-хъулухъалъ, я пачалихъиял СМИяз, я информациялъулгун аналитиккияб управлениялъул нухмалъиялъ цо хIухьел бахъулеб гьечIо тIибитIизабураб гьерсида тIасан. «Черновик» ва «ОнКавказ» ресурсал руго гьерсазул фабрикалъун.",
        "Дун гIенеккана, байбихьудаса ахиралде щун, форумалъул стенограммаялъухъ. ГIабдулатIиповас абулеб буго жинца районазул ва шагьаразул бутIрузе амру кьунин руччаби росейин заместителаллъун. «Дида руччабазда гъорлъ дандчIвачIо цониги террорист, цониги бандит, коррупция гьел ругелъуб дагь буго, гьел намус бацIцIадалги руго, руччаби те хъулухъалда. Берцинал руччабаца лъикI нухмалъи гьабула бихьиназе...» , - ян абулеб буго махсарогун уяб жубараб къагIидаялда. Залалда релъулел ва хъат чIвалел руччабиги руго. Гьеб жоялдаса ургъун бахъун, гьереси тIибитIизабуна «Черновик» газеталъ, тIаде «ришват кьуна» абураб жоялда хурхун Генпрокуратураялде хитIабги хъвана. Органазе доносги халкъалъе гьересиги гIадин хирияб жо букIунарелъул, гьеб хъулухъалда руго «намусалъул асирал ва яхIалъул хIубал». КъваригIаразе къваригIараб кьолеб буго, лъаларо гьелъ Дагъистан бергьинейищ бугеб яги къезейищали. Харбал лъикIал рагIаги. КъватIул, гьерсида руцарал гурелха, хIакъикъиял, пайдаял, лъикIал ва рохалилал хабарал рагIаги.",
        "Гьаниса Гьоноде чапар вит1ани…",
        "Дир гьудул Мух1амадрасулие",
        "Щиб дида раг1араб, щиб дида лъараб?",
        "Лъарлъун лълъаранибе чваххана чагьир.",
        "Гьираялда дица къабул гьабуна,",
        "Къоял ч1вазе т1олеб чогьрол гьалмагьир.",
        "Гьир бак1лъулеб буго дир пикрабазул,",
        "Зулмуяб заманалъ зар буго букъун.",
        "Рекъон гьеч1о жакъа гьекъон вук1ине,",
        "Гьукъараб бокьараб кьураб щай дир рак1?",
        "Мат1уялда цеве эхетун вуго:",
        "Иххал хаселазде сверун рихьула.",
        "Сверун ккун вуго дун квешал гьаркьаца,",
        "Гьаб ракьалъе кьолел кьог1ал г1азабаз.",
        "Г1азу балеб буго дир пикрабалъе,",
        "Балъголъидул болъо бахунеб мехалъ.",
        "Вахунев вуго дун дирго муг1рузде,",
        "Маг1арулал ругел борхалъиялде.",
        "Раг1ула Бакълъухъе ах1улеб гьаракь,",
        "Гьардарав Бет1ергьан, ц1уне гьеб росу.",
        "Гьениса гьудулас бач1араб кагьат,",
        "Ругьнада ч1ортолъун ч1ван буго дица:",
        "«Гьаниса Гьоноде чапар вит1ани,",
        "Чугун, рогьалида нахъ вуссинадай?",
        "Унтарав гьудулас ах1и банани,",
        "Ах1мадил Мух1амад рокъов вугодай?»",
        "Щиб дида раг1араб? Щиб дида лъараб?",
        "Лълъаранибе ине биччач1о пикру.",
        "Рух1алъул хьухьелалъ хъах1ил зобазда,",
        "Хъах1ал нак1к1ал тана керен бух1арал.",
        "Вахъа сапаралде Мух1амадрасул,",
        "Росулъа босе дий ях1алъул г1анса.",
        "Г1анси т1аде т1урал т1олго ургьелал,",
        "Гъугьазе гьаризе коч1ол мухъазулъ.",
        "Коч1ол зинаялъул шаг1ир гуро дун,",
        "Шарг1алъул шиг1рулъун лъугьана г1умру.",
        "Даимлъиялъул ц1ва, даимаб зодихъ,",
        "Дихъ балагьун гьанже нечезе гьеч1о.",
        "Чапар вит1иларо дица Бакълъухъе,",
        "Бакъуда къвал базе дунго вач1ина.",
        "Дуниялги к1очон, К1удиясул хоб.",
        "Зоб г1адин каранде бачина дица.",
        "«Ц1еч1ел ц1урахинк1ал» г1емераб дунял,",
        "Г1емеразда гуро бич1ч1араб, лъараб.",
        "Бакълъухъ бакъ букъараб Гох1деги вахун,",
        "«Гурх1а Бет1ергьанин», - гьабила гьари.",
        "Цинги Сулейманил Мух1амадихъе",
        "Ях1 борцунеб роцен босизе щвела.",
        "Щвараб г1ор г1адинав маг1аруласухъ,",
        "Маг1у т1урал муг1рул т1аде къулила.",
        "Бах1арчи холаро тушбабаз ч1ванин,",
        "Тушбаби гьев ч1вараб къоялъго хола.",
        "Хвел гьеч1олъиялъул ц1ияб ц1ва тана,",
        "Ц1ар борхатав васас Дагъистаналда.",
        "«Бице аваразул ахирав шаг1ир",
        "Щиб х1ал дур бугебин?» - гьимулаан дов.",
        "Гьими досул г1адаб дида бихьич1о,",
        "Бихьинал дов г1адал г1емер рижич1о.",
        "Дир расги лъик1аб х1ал гьеч1о, Мух1амад,",
        "Х1алихьалъиялъул ц1уна Дагьистан,",
        "Амма, мун г1адинал васал гьарураб,",
        "Гьеб кидаго ч1аго бук1ине буго.",
        "Дун вач1ине вуго Жабраг1илихъе,",
        "Жаниб жа бук1араб бокалги бекун.",
        "Беканаг1ан кант1и лъалареб бет1ер,",
        "Бет1ергьанасухъе кин босилебин.",
        "Нилъер гьудуллъидул х1ухьел г1адинав,",
        "Х1амзаев, зобазухъ валагьун ч1ч1ела.",
        "Гьунаралъул ч1ч1ваби звангьезе гьарун,",
        "Зобалазул ч1умал к1оч1олъги рахчун.",
        "Гьудуллъидул рокъов ункъавго гьудул,",
        "Ункъабго бок1нида г1одор к1усила.",
        "Ункъабго рахъалда чирахъ бакила,",
        "Ункъго ицц г1адинан, цадахъ кунч1ила.",
        "Чапар вит1иларо дица Бакълъухъе,",
        "Бакъуда къвал базе дунго вач1ина.",
        "Бакълъухъ бакъ букъараб гох1деги вахун,",
        "«Гурх1а, Бет1ергьанин», - бет1ер къулила.",
        "Гьаб «Бакълъухъе кагъат» абураб кеч1 Ах1мадовасул цониги т1ехьалда гьеч1о, гьаб буго шаг1ирас гьудуллъиялъул гьа г1адин, рак1 рагьун, къоло цо соналъ цебе росулъ школалда х1алт1улев вугев дихъе бит1ун бач1араб  кагъат. Дихъго ц1унун хут1иялъ къват1ибе бахъич1огоги хут1ун батила. Гьеб кеч1 дица г1иц1го рисалат г1адин къабул гьабич1о – авторасул жиндирго рек1елъ бугеб ургъелги, каранзул х1алуцинги, заманаялъ лъолел ругъналги загьир гьабулеб, дунял тун арал гьудулзабазухъги г1акъилзабазухъги унтараб рак1алъул къват1ибе биччараб х1ухьелъун бихьана. Жиндирго г1умруялъе суал кьолеб г1адин к1алъалев вуго гьев. Гьеб суал, дандерижи г1адин, доб х1алихьалъиги, зулмуги, ч1вай-хъвайги, хъамалчилъиги г1емерлъараб заманаялъе кьолеб буго шаг1ирас. Гьелдаго цадахъ гьес бихьизабулеб буго жив вац1ц1адго,  киг1ан гьет1арал нухаз ва гьалагал чаххияз рахъ-рахъалде реханиги, маг1аруллъи хирияв, росу-ракь бокьулев, рац1ц1адал ицазул чил-чили рек1елъ хъублъизе биччач1ого вугевлъи.",
        "Чанц1улго щвана Мух1амад Бакълъухъе, гьесие хириял: Бакълъухъа К1удиясухъе, Сулейманил Мух1амадихъе, Г1абдулгъапурил Мух1амадихъе ва Жабраг1ил Х1асановасухъе – гьезулгун рек1ел гар-гаралда вук1ине, гьезул заназухъ г1енеккун ч1езе, г1умруялъул х1исаб гьабун пашманлъизе… .",
        "Ах1мадов живго лъалелде дида гьесул куч1дул лъалаан. 1985 соналъ армиялде унев чияс дица чанго маг1арул т1ехь босун бук1ана ц1ализе цадахъ. Гьезда гьоркьоб бук1ана «Заманаялъул балладаби» абулеб Мух1амадил гьит1инабго т1ехьги. Расулил ва цоги нилъер маг1арул шаг1ирзабазул асаразде ругьунлъарав дида гьаб т1ехьалда ругел куч1дул цо киналиго бат1аго ургъизе т1амулел авар адабияталда рук1инч1ел г1адинал рихьана. Ругизеги руго гьел, ц1и бахъараб нух г1адин, г1адан жиндего ругьунлъизе т1амулеб х1алалда хъварал. Гьесул цо гъварилъиги, пасих1лъиги, цебе адабияталда бук1инч1еб философияги – кинабго данде гьабун,  гьаркьикъал х1арпаз бакъан бачунеб г1адал  куч1дуз дие бат1ияб асар гьабун бук1ана. Лъарав къоялдаса нахъе жакъа къоялде щвезег1ан, абизе к1вела, Ах1мадовасул г1умру т1олго шиг1руялъе кьураб бугилан. Гьесдасаги дунялалъулго адабият лъалев, гьелдаго цадахъ маг1арул адабияталъул ва фольклор хирияв, гьелъул къимат гьабулев, щибаб каламалъ пана гьавулев чи дида жеги дандч1вач1о. Гьесие квенги лъимги буго поэзия. Чанги сордо рогьун батулаан ниж, гьудулзаби, г1одор ч1ун, куч1дул ц1алулаго. Г1ажаибаб гьунар буго Мух1амадил г1адамасе шиг1ру бокьизабизе. Лъик1аб кеч1 гьес къабул гьабула дунялалде бач1араб лъимер г1адин недегьго, адабалда, рокьиги кьун.",
        "ЩУАБИЛЕБ АПРЕЛЬ",
        "Мух1амад Ах1мадовасе",
        "Жакъа Табукалде ц1ад бана дагьаб, —",
        "Дагъистан кин бугеб ихдалил г1ужалъ.",
        "Г1араб авлахъалде нак1к1 лъолеб бугин,",
        "– Бокьулеб Шурабе щенолеб бугищ?",
        "Щиб х1алалда вугев, дир лъик1ав гьудул,",
        "Лъимал г1олел ругищ, г1умру кин бугеб,",
        "Гъурбаталда ругел гьудулзабазул,",
        "Гьабуларищ пикру, кин ругояли.",
        "Кинаб асар бугеб авар шаг1ир дур,",
        "Рик1к1адаса щварал нижей ц1ализе,",
        "Ц1ияб г1асруялде нек1сияб сарин,",
        "Босиларищ цадахъ намус кинигин.",
        "Квеш гьеч1о дунгоги. Квешаб жо буго,",
        "Лъик1ал лъугьиналде гьаб г1умру лъуг1и.",
        "Ралъдалъе т1инк1араб къат1ра кинигин,",
        "Кидаяли нилъги т1аг1ине рук1ин.",
        "Азалалда хъвараб къадаралдаса,",
        "Къуркьизе бак1 гьеч1о махлукъаталъе,",
        "Лъаларо щибниги, гьудул Ах1мадов,",
        "Жакъа Табукалде ц1ад бана дагьаб.",
        "2001 с.",
        "Нилъ – бараб ахIулъги ахIараб болъги",
        "Къараб атомги рагьун, угьди буго ургъулеб…",
        "Атомалъул балагьалда данде къеркьарал бакълъулал",
        "1986 соналъул 26 апрелалда Чернобылалъул атомалъул электростанциялда кьвагьи ккедал, улкаялъул киналгоязде гIагарун регионаздаса ритIана, кьвагьараб бакIалъул зарал хадубккун букIинаредухъ, гьенир батIи-батIиял хIалтIаби гьаризе гIадамал. Бакълъулазул районалдаса Чернобылалде ккаразул цо-цоял гIумруялдаса ратIалъана, радиациялъ черхалъе зарал гьабичIого хутIичIо.",
        "1957 соналъул 29 сентябралда Челябинск шагьаралда гIагарлъухъги ккун букIана атомалъул хутIелал цIунулеб бакIалда кьвагьи. СССРалъул тIоцебесеб атомалъул бомба гьабураб «Маяк» комбинаталъул цо блок щущан ун букIана доба. Маякалъулалин абула гьениб заралалдаса цIунизелъун хIалтIи гьабуразда. Советияб Армиялда хъулухъ гьабулел рукIарал бакълъулазул районалдаса гIолилал ккана гьенире. ГьабсагIат районалда гIумру гьабулел маякалъулал ккола МелъелтIаса УхIуматIамин Чупалаев, ХIажи Назиров, Щабдухъа Мирзабег ГIубайдулаев.",
        "Чернобылалъулал ккола МелъелтIаса Гьимат МухIамадов, Загъалав Загъалаев, ЧIиркъатIаса МухIамад СагIадулаев,ЦIиликьаГIабдулманап ГIадилгереев. Гьездаго гьоркьое ккола чернобылалъуласул къоролай Зайнап Гьиматова.",
        "Маякалъулал ва чернобылалъулал щиб тIалаб-агъазалъ сверун ккун ругелан «Гумбет» газеталъул хIалтIухъан Къурмагъиз ХIадисовалъ цIехана социалияб рахъалъ гIадамал хьезариялъул управлениялъул хIалтIухъабазда.",
        "Гумбет районалъул администрациялъул УСЗНалъул специалист Мурадбег ГIабдурахIмановас гьадин бицана: - Маякалъулазда ва чернобылалъулазда гьоркьор руго батIи-батIиял хъулухъал, квербакъи щолел гIадамал. Инвалидаллъун рахъаразе щолел бигьалъаби цIикIкIун рукIуна. Кьола щибаб моцIалъ квание, гьединго - сахлъиялъе ккараб заралалъе гIоло, лъагIалида жаниб цо нухалъ сахлъи щула гьабиялъе гIарац. Руго гьоркьор коммуналиял хъулухъал щолелги. Гьезие щибаб моцIалъ токалъухъ, газалъухъ, лъагIалида жаниб цо нухалъ тIурччи-цIулалъухъ гIарац кьола.",
        "Жанир яшав гьабизе мина гьечIезе, санагIатал рукъзабахъ яшав гьабун гьечIезе кумек щоларищан гьикъидал, Мурадбегица абуна цо чернобылалъуласе мина босизе сертификат щванилан, гIарзагун рачIарал цогидазул материал хIадурулеб бугилан.",
        "Улка-ракь гIемерав квер гьечIев Сурхай",
        "Цокъокъалъилелдеквердевосана",
        "ХицIиб Надир-шагь щущазавуралдаса 270 сон сверана",
        "15 сентябрь Дагъистаналда лъазабун буго республикаялъул халкъал цолъизариялъул къолъун.15 сентябрь байрамлъун гьабиялъе тарихияб кьучIлъун босун буго бащдаб Азиялда кверщел гьабурав персазул Надир-шагь 1741 соналъул хаслихъе гIандалазул ХицIиб магъилъ дагъистанияз щущахъ вихххизави.",
        "ТIадчагIи – Гъумекире, «Вацлъи» - ХицIиб магъилъе",
        "Жакъасел дагъистаниязда гьоркьоб дагIба-къец буго, кинаб миллаталъ гьеб бергьенлъиялъулъ аслияб бутIа лъурабин абураб суалалда тIасан. БахIсал кколел руго магIарулазда ва тумазда гьоркьор. Надир-шагьас тумазул ханлъиги гьезул шамхал Сурхай-ханги кверде росун рукIиналда цониги тарихчияс дагIба гьабулеб гьечIо. ТIарамагъадисеб бергьенлъиялъул рагъ магIарулазул ракьалда, Сугъралъ росдал ХицIиб магIилъ, ккараблъиги киназего якъинаб буго. Гьединги букIаго, Дагъистаналъул президент МухIамадсалам МухIамадовас байрамалъул тадбирал тIоритIана, ХицIиб гурел, тумазул Гъумеки росулъ.",
        "Гьединаб ритIухълъи гьечIолъиялъ 15 сентябрь Дагъистаналъул халкъал рикьизарураб къолъун лъугьанилан бицана тарихчи ва «Новое дело» газеталъул бетIерав редактор Маркъо ШагIбановас: «Миллатал цолъиялъул байрам гуреб, гьел ратIалъизарулеб тадбирлъун лъугьана республикаялъул праздниклъун лъазабураб 15 сентябрь. Цолъиялъул къолъун лъугьине бокьунго букIинчIеб гIадаб хIисаб буго, гьеб къо «кIодо гьабураб» куцалъухъ балагьани. Идея, пикру гIезегIан лъикIаб букIана. Амма гьеб мекъаб къагIидаялда гIумруялде бахъинабуна. Республикаялъул нухмалъулезул хьвада-чIвадиялъул халгьабуни, Надир къезавиялъулъ магIарулазул гIахьаллъиго букIинчIеб гIадин чIезабизе гьезие бокьун букIин загьирлъулеб буго. Тумалги рокьула дие. Гьезулгун гIагарлъиги буго. Амма Надир щущазавураб рагъ Гъумекиб ккечIоха. Надир-шагьасда тIад бергьенлъи боси Гъумекиб кIодо гьаби дида бичIчIичIо. Гьелъул магIна щиб? Гьелда тIадеги, МуртазагIалие памятникги рагьана Гъумекиб, Надирида тIад бергьенлъи гьес босанилан чIезабизе къасдгун. Гьединаб ритIухълъи гьечIолъи тарихалда сверухъги гьабулеб бугони, кинха 15 сентябрь Дагъистаназул киналго миллатазе халкъияб байрамлъун лъугьинеб?»",
        "Пачалихъияб гуреб культуриябгун тарихияб аваразул «Вацлъи» идараялъ, санайилго гIадин, исанаги 15 сентябрь кIодо гьабуна ГIандаллъиялъул ХицIиб магъилъ. Гьелъул хIакъалъулъ гьадин бицана «Вацлъиялъул» хIаракатчIужу Зайнаб ГIалимирзаевалъ: «Цересел соназдаго гIадин, исанаги ХицIиб магъилъ бугеб «ВатIан» абураб хъалаялда Надир-шагь щущахъ виххизавиялъул хIурматалда маданиял тадбирал тIоритIана нижеца. Гьенире рачIун рукIана гьеб «ВатIан» музеялъул нухмалъулев МухIамад Абакаров, Сугъралъ ва МохIоб росабазул бегавулзаби МухIамад ХIажигIумаров ва Исрапил МухIамадов, «Гъунисезул гIолилазул союз» абураб гIуцIиялъул хIаракатчагIи, ИТИМОялъул студентал, табасараназул «Табаристан» гIуцIиялъул вакил ГюльахIмад МалагIалиев ва цогидалги. Байрамалъулал дандеруссиназдаса хадуб «ВатIан» хъалаялъул сивуниб цIаги бана нижеца».",
        "Дагъистналъул халкъал цолъизариялъе ва цIа баялъул миллияб гIадат цIигьабизе бахъараб хIаракаталъухъ РФялъул ХIукуматалда цебе гIуцIараб Россиялъул пачалихъияб рагъулаб ва тарихиябгун маданияб централъ (Росвоенцентр) дипломал кьуна «ВатIан» музеялъул нухмалъулев МухIамад Абакаровасеги «Вацлъи» ДРООялъул нухмалъулев МухIамад ГIабдулхIалимовасеги. ГIолилазе патриотикияб тарбия кьеялъулъ лъураб бутIаялъухъ гьебго Росвоенцентралъ хасал грамотабаздалъун кIодо гьаруна «ВатIан» комплекс барав политик ХIамзат ХIамзатов, Надир-шагь щущазавиялъул хIакъалъулъ «Крах» роман хъварав хъвадарухъан Шапи Казиев, Дагъистаналъул халкъал цолъизариялъул къоял тIоритIиялъе квербакъарав Гъуниб районалъул нухмалъулевлъун вукIарав ГIабдулхIалим Мачаев ва «Вацлъи» гIуцIиялъул нухмалъулесул заместитель, публицист, дизайнер МикагIил МикагIилов.",
        "«Гьебщинаб улка-ракь квердеги босун, Босанщинаб улка цадахъги бачун, Багъарана гъажар доб Гъолодебе: Я дал гъолодесел женца таниги, Ибрагьим-хан чIварал теларин абун. Ибрагьим-хан чIварал цIеца рухIана, ЦIаракухе ясал рехерхун ана, ЦIа тIамун къвагъана къамищул рукъзал. Мисри-Шамалдасан хвалченги босун, Хадусиналдасан магъало босун, Къилбагимо КагIба къваридги гьарун, Халбат шагьаралъул боялги рачун, ГIивуде къачIараб гъанза бацI гIадин, КъачIана Таймасхан Дагъистаналде. ГIаданчи щолареб уцумизул ракь, - Гьенив мун щваравго, гьелги хIинкъана. Гьебщинаб улка-ракь квердеги босун, Босанщинаб улка цадахги бачун, Багъарана гъажар доб Гъомекибе, Къивуда Сурхайил хIал бихьизелан. Улка-ракь гIемерав квер гьечIев Сурхай Цо къо къалъилелде кверде восана. Сверухъ цIар рагIарай Сурхайил ГIайшат Гьев гъажарасулгин босен цолъана. Гьебщинаб улка-ракь квердеги босун, Босанщинаб улка цадахги бачун, Багъарана гъажар ГIандаллъиялде… МохIоб ЧIалда гьоркьоб чадиралги чIван, ГIабхъадерил магъилъ чуялги рухьун, Бухтибгиму Шитлиб цIаялги ракун, ХицIибе магъилъе рагъги тIибитIун, Балеб ахIи буго Дагъистаналде… Гьеб-добалъул бицун ниж рагъулаго, КIалъазе рекIарав хваяв Таймасхан: «Балагье, балагье, квер гьечIев Сурхай, Дирал боязухъги, дур боязухъги. Цингиги балагье, квер гьечIев Сурхай, Дирал кутузухъги дур гIункIкIазухъги». – Бицуге, гъажарав, гьединаб хабар, - Тирула-сверула гьаб бакъул дунял. БацIил гIамал бугел гьал магIарулал, - Метериса лъала дуда гьазул хIал».",
        "Жинца асир гьавурав Сурхай-ханасда кIалал гьикъизе рес щун буго Надирие. Амма Сурхайица гьесда ракIалде щвезабулеб буго аварал ва Аваристан эркенго рукIин ва лъиениги мукIурлъулареб магIарулазул гIамалалъул бицунеб буго.",
        "ГIандалал лъугьуна вахIшияб рагъде: «…Гьединаб хIалалда ниж рагъулаго, Хъван кагъат битIараб хундерил боде, Гьадин ругин абун, лъикI гьечIин абун, Сверун къужрузги ккун, къварид ругилан. Гьеб кагътил мухIканлъи жидехъе щведал, КъачIалел рагIула Хунзахъ Дайтилал, БацIил лъулдул ругел туманкIал росун, ХIанчIил бер толарел хъирмал хъатикь ккун, Маххул къулдабигин, къатIипа ретIун, КIалалъ махх букъулел чуялги рачун…»",
        "МагIарулазул цIияб бо миллатцоязе, гIандалазе кумекалъе бачIиналъул гьадин бицунеб буго аваразул халкъияб кочIолъ: «… Цо гъугъай бахъана жазаилазул, Цо гъугъай бахъана истампулазул. КIалъазе рекIана довго Таймасхан: - Дуе гIумру кьеяв квер гьечIев Сурхай, ТIаде щвараб къукъа щиб рахъалдасан?... – ТIаде щвараб къукъа – Хунзахъ Дайтилал, ТуманкIул кIкIуйдуца дунял къвагъарал, Бицунел рагIичIищ",
        "лъикIал бахIарзал?... – Дир бугеб улка-ракь дир ани, Сурхай, Дур Хунзахъ Дайтилал дир ани, Сурхай…» Асирлъарав Сурхайилгун Надирил накъит хIисабалда эпосалда рехсарал гьел мухъазул магIна кколаро гIандалалги, Хунзахъ Дайтилалги, «бацIил гIамал бугел» тIолалго магIарулалги Сурхайил бетIерлъиялда гъоркь рукIанин абураб. Кинаб бетIерлъи букIунеб асирасул? Гьесул вас МуртазагIалиги, гьардухъан хIисабалда, квербакъеян гьара-рахьигун ун вуго Хунзахъе. Гьединаб буго тарих. МагIарулазул тарихчагIазда тIадаб буго, 270 соналъ цебе нилъер умумул гIадин, гьеб ритIухълъиялъе гIоло къалмидалъун, рагIудалъун къеркьезе: «Жакъа чучарасул чилъи бухIайги, Чучун вагъарасул лъадул цIар ккайги. Жакъа чучаравги дир чукъа гуро. Чучун вагъававги дир гьалмагъ гьечIо». ( Гьедин гIакIа ахIулеб букIун буго 270 соналъ цебе ХицIиб магъилъ).",
        "Доб кIудияб рагъул ахиралъул хIакъалъулъ гьадин хъвалеб буго аваразул эпосалда: «Гьениса лъутараб гъажаразул бо, Нахъ хвалчен бацIараб гIолохъабаца. ЦIоралъул коразда курмул цузегIан, - Гьединаб хIалалда щвезе гьаруна\".",
        "2011 сон",
        "РикIкIадасаб, чияраб чиясе балагь гьечIо",
        "Иххица араб магIишат",
        "Горогун бараб чвахунцIадалъ лъугьинабураб иххица росун ана 51 хIайван, 4 машина, 8 мотороллер, зарал ккана нусидаса цIикIкIун минабазе, хвана пихъ",
        "2019 соналъул 9-абилеб маялъул бакъанида речIчIараб кутакаб чвахунцIадалъул хIасилалда Бакълъулазул мухъалъул чанго росдае кIудияб ками ккана. Бакълъулазул районалъул бетIер ХIажимурад МухIамадовас данделъи тIобитIана, гьеб тIабигIияб балагьалъ гьабураб заралалъул суал цебе лъун.",
        "Комиссиялъул ункъо къокъа",
        "2019 осналъул 13 маялда районалъул администрациялда тIобитIана горо-цIергун чвахун цIадалъ, кIкIабатIгун иххаз гьабураб заралалъул ва гьеб рукIалиде ккезабиялъул суалгун данделъи.",
        "Данделъи рагьана ва бачана Бакълъулазул районалъул бетIер ХIажимурад МухIамадовас. Муниципалитеталъе нухмалъулес къокъго бицана тIабигIияб балагьалъул хIасилал лъугIизариялъул бугеб хIалалъул ва Дагъистан Республикаялъул бетIер Владимир Васильевас, МугIрузул улкаялъул районалъул бутIруз, росабазул вакилзабаз гьабураб кумекалъул хIакъалъулъ.",
        "«9 маялда къуватаб чвахун цIадалъ, горо-цIералъ, иххаз Бакълъулазул районалъул чанго росуялъе зарал гьабуна. Гьединаллъун ккола Гъоркь Инхо, ТIад Инхо, Килалъ, ЧIикь, ИчичIали, ЛъаратIа, Ингишо росаби, «Сельсовет “Арадирихский”», «Сельсовет “Игалинский”», «Сельсовет “Мехельтинский”» росабазул поселениял. Бищун цIикIкIун зарал Гъоркь Инхо росдае ккана.",
        "Бокьун буго баркала загьир гьабизе Дагъистаналъул бетIер Владимир Васильевасе, киналго федералиял ва республикаялъулал ведомствабазул нухмалъулезе ва хIалтIухъабазе, къварилъиялде ккаразе хехаб кумек, ахIвал-хIал рукIалиде бачиналъе тадбирал гьаруралъухъ.",
        "Бищун аслияблъун ккола гIадан хвеялъул хIужа ккечIолъи, тIабигIияб балагьалъул хIасилал лъугIизаризе кIола. Бакълъулазул районалъул администрация хIалтIулеб буго федералиял, республикаялъулал органазулгун щулияб бухьен ккун, зарал ккарал гIадамазе компенсация щвеялъе хIажатал документал тIураялда тIад. 12 маялда Дагъистаналъул бетIер Владимир Васильев, тIабигIияб балагьалъ къварилъи кьураб зонаялде вертолеталда воржана ва гьениб бугеб хIал бихьана. 11 маялда районалде бачIана оперативияб къокъа ДРялъул бетIерасул ва ХIукуматалъул Администрациялъул нухмалъулев Владимир Ивановасул бетIерлъиялда.",
        "Гъоркь Инхор риххарал бакIал, жаниб яшав гьабизе бегьиялда арал минаби руго. Щибаб хъизаналъул масъалаби дагь-дагь ккун тIуразаризе ккола. Республикаялъул бетIерас рахъккуна, чвахун цIадазул лъим гъоркь инхдерил минабахъе кIанцIиларедухъ цояб рахъалде лъим чвахизабиялъул предложениялъул. Гьеб проект гIумруялде бахъинабизе бегьула ДРялъул тIабигIаталъул министерствоялъ.",
        "Щибаб къоялъ къварилъи ккарал росабалъ хIалтIулеб буго районалъул администрациялъул КЧСалъул 4 бригада, щолел руго рукъзабахъе, халгьабулеб буго кигIан зарал ккун бугоян, къабул гьарулел руго гIарзаби, кумек гьабулеб буго компенсация щвеялъе документал хIадуризе», - ян абуна ХIажимурад МухIамадовас.",
        "Федералияб казначействоялъул управлениялъул Гумбеталда бугеб № 19 отделалъул нухмалъулев ТIад Инхоса АхIмад Мансуровасги баркала кьуна республикаялъул ва районалъул нухмалъулезе, инхдерие кумек гьабуразе.",
        "Кьураби тIезе рес руго…",
        "Районалъул бетIерасул заместитель МухIамад Хъарагишиевас бицана росабалъе газ бачиналъул иналъул ва цогидалги кIвар бугел суалазул. ЦIадал ран МахIачхъала-Кьохъ шагьранухлул 107-абилеб км Гъоркь Инхо ва Кьохъ росабазда гьоркьобакIалда нухде гамачI-ракь ччукIкIун бачIана 12 маялъул къаси сагIат 9-ялда. «Гумбетовское ДЭП № 10» ОАОялъул техникаялъ сагIатгун бащдалде республикаялъул кIваралъул шагьаранух бацIцIад гьабуна ва автотранспорт хьвадизе рес щвана. Гьениб хутIун букIараб 30 ялдаса цIикIкIун машина цебехун ана. Хасавюрт-Кьохъ шагьранухлул 48 – абилеб км ХIаримагIарда машинабазул хьвади гьоркьоб къотIун букIана ракь ччукIун. Гьеб нухги рагьизабуна ракь нахъеги хъван. 12 маялда къасимехалъ Гъоркь Инхо – Гьарадирихъ ва Гъоркь Инхо – ЧIикь нухаре рачIана чIахIиял ганчIал. Транспорт хьвадиледухъ чIедерабго нух гьабуна, авария ккелареб хIалалъ гьел нухал жакъа къачIазе руго», - ян абуна нухазул идараялъул нухмалъулев Малачи Сурхаевас.",
        "13 маялда «Гъоркь Инхо» росдал поселениялъул администрациялда бугеб районалъул администациялъул КЧСалъул штабалде вачIана ДРялъул «Дагестан. Берегозащита» ГКУялъул нухмалъулев Абакар МухIамаев. Гьес хIисабалде босун буго тIабигIиял балагьал гьукъиялъе, гIадамазул сахлъи цIуниялъе тадбирал гьаризе кколеб чанго росдал халгьабизе. Бакьулъ Гьарадирихъ росдада тIаса бугеб кьуро лъеца жагъал гьабулеб буго ва росдада тIаде тIун бачIиналъул хIинкъи буго. Гьединго МелъелтIа аслияб школалда тIаде тIезехъин буго кIиго кIудияб гамачI (гирицI). Халгьабизе буго Лъанлъарибе унеб кьоялъул, ЧIиркъатIа росдада аскIоб МахIачхъала – Болъихъ нух гIоралъ чурун унеб бакIалъул.",
        "13 маялда районалъул администрациялъул КЧСалъ обходал гьаруна гIадамазул рукъзабахъе, цебе букIараб къадар 30-ялъ цIикIкIана. Гъоркь Инхо зарал кканин гIарза кьуразул къадар 160 чиясде бахана. КIиябго Инхо росабалъ хIалтIулеб буго 4 бригада.",
        "Данделъиялда рехсана зарал ккаразе кумек гьабун кьезе районалъул бетIерасул резервалъулаб фондалдаса гIарац батIа гьабиялъул суал. ХIукму гьабуна гIадамазе ханжуялдалъун ва тIоцебесеб хIажалъиялъул кванил нигIматаздалъун кумек гьабизе. Районалъул администрациялъул хIалтIухъабаз цо къоялъул гIарац кьолеб буго. Эргъвендерида хадубго гьарадирицаги бакIарана 80 азарго гъурущ, мадугьалихъ бугеб росдал гIадамазе кумек гьабун кьезе.",
        "Данделъиялъул хIасилал гьарун, районалъул бетIер ХIажимурад МухIамадовас, киналго ахIана цадахъ рекъон хIалтIизе, тIабигIияб балагьалъул хIасилал лъугIизариялъе ва гражданазул цогидалги масъалаби тIуразариялъе гIоло.",
        "Зарал борциналъул суал",
        "Дагъистан Республикаялъул бетIер Владимир Васильевасул тIадкъаялда рекъон, 11 маялда Бакълъулазул районалде бачIана оперативияб къокъа, ДРялъул бетIерасул ва ХIукуматалъул Администрациялъул нухмалъулев Владимир Ивановасул бетIерлъиялда. Гьеб къокъаялда рукIана ДРялъул Халкъияб Собраниялъул председателасул тIоцевесев заместитель СайгидахIмад АхIмадов, ДРялъул ХIукуматалъул председателасул заместитель Рамазан Жафаров, МугIрузул территориалияб округалда Дагъистаналъул бетIерасул ихтияр кодосев вакил МухIамад Камилов, гIадатияб гуреб ахIвал-хIалалъул (ЧС) рахъалъ министр Нариман КазимухIамадов ва цогидалги.",
        "Гьез халгьабуна горо-цIергун чвахун цIадал ран, иххал рахъун тIабигIияб балагьалъ зарал кьурал минабазул, социалиял учреждениязул.",
        "Хадуб РДялъул бетIерасул ва ХIукуматалъул Администрациялъул нухмалъулес гIахьаллъи гьабуна Дагъистаналъул бетIер Владимир Васильевасул нухмалъиялда тIобитIараб гIадатияб гуреб ахIвал-хIалалдаса цIуниялъул ва зарал рукIалиде ккезабиялъул, цIаялдаса хIинкъи гьечIолъи цIуниялъул комиссиялъул данделъиялда видеоконференциялда. Данделъиялда Дагъистаналъул бетIерасухъе щвезаруна Бакълъулазул районалда бугеб ахIвал-хIалалъул, тIабигIияб балагьалъ кьураб зарал рукIалиде ккезабиялъе гьарулел ругел тадбиразул хIакъалъулъ баянал.",
        "Бакълъулазул районалъул бетIер ХIажимурад МухIамадовас бицана 9 маялда горо-цIергун, къуватаб гьуригун рарал чвахун цIадаз кIудияб зарал кьун бугин районалъеян.",
        "«Нижер районалъе захIматал гьал къояз, горо-цIергун чвахун цIадал ран, кIкIабатI гъорлъгун иххал рахъун, муниципалитеталъул росабазе тIабигIияб зарал кьедал, нижер рахъккун гIемераб хIалтIи гьабулеб буго республикаялъул нухмалъулез ва Дагъистаналъул халкъалъ. КIалъаялъул байбихьудаго ракI-ракIалъулаб баркала загьир гьабула, рагIудалъунги ишаздалъунги тIабигIияб балагьалъул хIасилалда ккараб зарал рукIалиде бачиналъе кумек гьабулел ругезе. Республикаялъул нухмалъи байбихьудасаго жавабчилъигун ралагьулел руго нижер къварилъабазде, киналго ведомствабазда ва хъулухъалъулал идарабазда лъазабун буго тIабигIияб балагьалъул зарал рукIалиде бачиналъе кумек гьабеян», – ян абуна ХIажимурад МухIамадовас.",
        "«10 маялда, тIубараб къоялъ республикаялъул министерствабазул, гIуцIабазул вакилзаби хIалтIана тIабигIияб балагьалъ зарал кьурал росабалъ. АнцI-анцI чи кIалъана рахъкквеялъул ва кумекалъул квер бегьизе хIадур рукIиналъул хIакъалъулъ. Баркала буго киназего Гумбеталде лъикIаб бербалагьи, нижер тIалаб-агъаз, ургъел гьабуралъухъ, тIабигIияб балагьалъул зарал рукIалиде бачине кумек гьабизе хIадур рукIиналъухъ. Горо-цIергун бараб чвахун цIадалъ, кIкIабатI гъорлъгун иххал рахъун зарал кьун буго Гъоркь Инхо, ТIад Инхо, Килалъ, ЧIикь росабазул поселениязе, шагьранухазе ва цогидаб магIишаталъе. ХIалтIулаб комиссиялъ щибаб цIаракиялда халгьабулеб буго ккараб заралалъул», – ян абуна муниципалитеталъул бетIерас.",
        "Росабалъ цIикIкIараб зарал ккун буго росдал магIишаталъе, гIадамазул минабазе. Нусидаса цIикIкIун мина буго батIи-батIияб роценалъул зарал ккараб, лъим кIанцIана футбол хIалеб байданалде, иххица ана 51 хIайван, жагъал гьабуна мажгит, хвезаруна трансформатор, кIиго бакIалдасан лъим бачарал рогIрал, 1,5 км манзилалда шагьранух.",
        "ЛъаратIа-Ингишо шагьранух 2 км. манзилалда, Ингишо росулъ жанисеб нух хвезабуна, горо-цIералъ пихъил ахазе зарал кьуна, кIиго мина жагъаллъана.",
        "Гьебго къоялъ районалъул администрациялда, Владимир Ивановасул нухмалъиялда, тIобитIана активалъул данделъи. Владимир Ивановас жавабиял хIалтIухъабазе тIадкъаял кьуна ккараб заралалъул къадар хехго лъазабиялъе хIалтIи гьабеян.",
        "«Гъоркь Инхо росулъ азбаразда горо-цIералъул гохIазул борхалъи 70 см бахана. Бихьулеб буго гьеб росуялъе тIабигIияб балагьалъ цIикIкIараб зарал гьабун букIин. ГIадамазе кумек гьабиялъе, рахъкквей букIиналъе, захIматаб ахIвал-хIалалдаса гьел рорчIиялъе кинабго хIажатабщинаб гьабизе ккола. Россиялъул МЧСалъул Дагъистаналда бугеб ГУялдасан кIола, гIадамазе лъим гIолеб гьечIони, 12 тонна гьекъолеб лъим унеб транспорт бачIинабизе. Росдал гIадамаз лъабго сордо-къоялъ гьалараб яги шушбузда жаниб бугеб лъим гурони хIалтIизабизе бегьуларо, Роспотребнадзоралъул управлениялъ лъел анализ гьабулеб буго. Хадуб баян гьабизе буго гьеб лъим гьекъезе бегьи-бегьунгутIи. Электроканлъи рукIалиде бачана, кванил нигIматал ругел объектазе зарал ккечIо.",
        "Гьарула гьоркьоса къотIичIого гIадамазда гьава-бакъалъул хиса-басиязул баян лъазабеян», – ян абуна Владимир Ивановас.",
        "ТIабигIияб балагь ккаразе – кумекалъулаб квер",
        "9 маялъ сагIат 18:05 ялдаса гIадатияб гуреб ахIвал-хIал лъазабураб Бакълъулазул районалъул гIадамазе дагъистанияз кумек гьабулеб буго. 12 маялда цIикIкIун зарал ккараб Гъоркь Инхо росулъе, Лаваша районалъул бетIер Шамил Дабишевасул хIаракаталдалъун, КамАз машинаялда бачIана шушбузда жанибе тIураб лъим.",
        "Роспотребнадзоралъул ДРялда бугеб управлениялъ халгьабулеб буго Гъоркь Инхо росдал гIадамаз пайда босулеб лъел. Гьелъул анализ гьабун лъугIизегIан, инхдерие лъикIаблъун бихьизабун буго гьалараб яги шушбузухъе тIураб лъим хIалтIизабизе. Лъел анализ ва экспертиза гьабизегIан, заманаялъе къан буго «Гьими» ясли-ах. Спортзалалъул тIохалъеги зарал ккана тIабигIияб балагьалъ, гьенибе жанибе цIадал лъим чвахана ва гугарулел ургал, спортивияб къайи ва цогидабги биччана.",
        "Зарал ккаразе финансовияб кумек гьабулеб буго. Эргъвендерица бакIарана 100 азарго гъурущ ва зарал ккаразе бачIана, цIакъго хIажатал ишазе пайда босизе. Гьарадирицаги битIун бачIана 80-азарго гъурущ. Россиялъул МЧСалъул ДРялда бугеб ГУялъул хвасар гьарулез кумек гьабуна рукъзабахъе, азбаразде бачIараб кIкIабатI, горо-цIер, рищни-къул нахъе баччизе. Гъоркь Инхо росулъа 140 чияс, ТIад Инхоса 51 чияс гIарза хъвана ккараб заралалъул хIакъалъулъ.",
        "10 маялдаса хIалтIулеб буго, Россиялъул МЧСалъул Дагъистаналда бугеб ГУялъул нухмалъулесул заместитель подполковник Муслим Девришбековасул нухмалъиялда, МЧСалъул оперативияб группа. МЧСалдасан 14 чи ва техникаялъул 4 единица, гIадатияб гуреб ахIвал-хIалалъул республикаялъулаб системаялдасан 11 чи ва техникаялъул 3 единица хIалтIулел руго.",
        "Цереккунисел баяназда рекъон, ГIандигIорулъе иххица централияб къотIноса ун буго 4 тIадагьаб автомашина, 8 мотороллер, 50 ялдаса цIикIкIун хIайван.",
        "12 маялда Дагъистан Республикаялъул бетIер Владимир Васильев чвахун цIадалъ зарал кьурал районазда ва росабазда, гьездаго гьоркьоб Гъоркь Инхо росдада тIадги вертолеталда воржана.",
        "Бакълъулазул районалъул бетIер ХIажимурад МухIамадовас бугеб хIал жиндирго хъаравуллъиялде босун буго ва баркала загьир гьабулеб буго къварилъиялде ккарал бакълъулазул ургъалида, тIалаб-агъазалда ругезе.",
        "«Горо-цIергун чвахун цIадал ран, кIкIабатIгун иххал рахъун зарал ккарал бакълъулазе жиндир заманалъулаб рахъкквей ва кумек щвана республикаялъулаб нухмалъиялдасан. Баркала кьола ДРялъул бетIер Владимир Васильевасе, тIабигIияб балагьалъул зарал рукIалиде ккезабиялде кIвар буссинабуралъухъ. Республикаялъул гьеб иш тIаде кколел министерстваби ва ведомстваби районгун хIалтIулел руго. Районалде рачIана ДРялъул бетIерасул ва ХIукуматалъул администрациялъул нухмалъулев Владимир Иванов, цо-цо министрал ва цогидалги жавабиял хIалтIухъаби. 12 маялда Лаваша районалдаса гьекъолеб лъим, ГIахьвахъ районалдаса лъим баччулеб машина бачIана. Гьел районазул бутIрул Шамил Дабишевасе ва МухIамадзагьид Муслимовасе, цогидал районазул ва росабазул жамагIатазе баркала буго гьабураб кумекалъухъ», – ян абуна ХIажимурад МухIамадовас.",
        "ТIабигIияб балагьалъул къурбаназе пачалихъалъ зарал бецIизе бугилан абулеб буго хъулухъчагIаз. Заманаялъ бихьизабила кин ккелебали.",
        "Гьал къоязда РИАйилан абураб дагъистаналъул информациялъулаб алаталъ хъвалеб буго дагъистналдайила рахьдал мацIазул учительзаби гIолел гьечIилан. Жакъа къоялде хIажат вугила 43 рахьдал мацIазул учитель. Бищунго гIемер, 12 учитель къваригIун вугилал Кизляралъе.",
        "Гьаб буго, хIурматиял, байбихьи. Ахиралъул байбихьи. Нилъер мацIазулги, нилъер миллатазулги, нилъер Дагъистаналъулги ахиралъул байбихьи.",
        "Гьенибго РИАялъ ракIалде щвезабулеб буго, ФГОСалда рекъон рахьдал мацIал цIалул планалда чара гьечIого кьезе кколел предметазде гъорлъе унеллъи ва «Дагъистаналда лъайкьеялъул хIакъалъулъ» законалда рекъон киналниги лъайкьеялъул идарабазда кьезе кколелъи ва гьезие шартIал чIезаризе кколелъи.",
        "ЧIезарулел ругищха шартIал? ХIалтIизе учительзаби щоларел чагIаз, школазда кинал шартIал чIезарулел? Щибха гьабулеб бугеб гьеб закон хвезабулел ругел хIакимзабазда? Чан чи тамихIалде цIарав?",
        "Гьебго РИА: кинавалиго чияс бицаралда рекъонила, нилъер республикаялда цIалул ва методикиял тIахьалги, учительзабиги гIолел гьечIила. ВахI. ГIажаиблъи? Киндай гьеб гьединан ккараб, гьадигIан «лъикIаб ва берцинаб» бербалагьи ал тIадчагIазул рахьдал мацIаздеги бугеб мехалъ?",
        "Ургъун гьабизе кколеб жо букIунеб батула аб политика. Хасго мацIаздаги миллатаздаги хурхараб. АнцIгоги, къогоги, кIикъоялда анцIгоги соналдасан щибдай букIинеб, дица жакъа гьаб хIукму къотIаниян пикруги гьабун гурони, лъезе бегьулеб жо батуларо доб гъулбас. Гьалеха хIасил. Жакъа бугеб политикаялъухъ гIенеккани, къо бахъанагIан хун гурони, бахъине жоги гьечIо.",
        "Дагъистаналъул лъайкьеялъул министертсвоялда ракIалда бугила вузал лъугIарал гIолохъанал учительзаби гьеб хIалтIуде росизеян абураб бакI цIаларабго, цIакъ кIудияб кеп щвана. Ал гьанжелъагIан росуларогойищ рукIарал рачIунел рукIаралани? РачIинчIогоян гIайибги бугищ гьезда?",
        "Жакъа институтги лъугIун школалде вачIарав гIолохъанав рахьдал мацIалъул учителасе кинал шартIал ругел чIезарун добго министерствоялъ, школазул учредителаз, директорзабаз? Кабинетищ бугеб жаниб интерактивияб доскаги бугеб? Рахьдад мацIалъул учителилан къадру-къиматищ бугеб? КинабгIаги кумекищ бугеб? Харжищ бугеб, гIумрудал нухде гали лъолев гIолохъанав учителасе гIураб?",
        "Гьелъул гIаксалда, жиб-жиб къойил, цониги шартIги жидецаго чIезабичIого, лъугIиго гьечIел проверкаби, мониторингал, отчетал, олимпиадаби, конкурсал… Гьениб бакI кквечIони, школалъул рейтинг гIодобегIан ккезабулеб бугилан бадирчIваял… Цо-цо цIакъго хIаладаса арал, жалги хвезе рижарал чагIи рукIин кIочон тарал директорзабазул: - сентябралдаса нахъе дица яризаризе руго гьал рахьдал мацIал, лъие къваригIарал жал гьал, нужеего батIияб хIалтIи балагьизе гIамал гьабе, - йилан буюрухъал.",
        "Жакъа къоялда жаниб щиб берцин бихьун, цодагьабниги гIаданиб нах бугев чи, рахьдал мацIазул учительлъун школалде вачIинев? Министерствоялъ ахIулев вугиланищ?",
        "Гьенир гьабсагIат хIалтIилел ругелги руго гIорхъолъа ун кIудияб ватIаналдеги, миллдаталдеги, мацIалдеги бугеб рокьиялъ хIалтIулел чагIи. Гьел руго гьезулги умумуз жидер бидулъе тIун батараб гьеб асаралъ гьенир ккун ругел чагIи. Гьел руго ракI-ракIалъ рахьдал мацIалдеги, гьелдаго цадахъ нилъер тарихалдеги, адабияталдеги, маданияталдеги рокьи нилъер лъималазул рекIелъ бекьулел ругел чагIи. Нилъер заманаялъ гьеб буго кIудияб бахIарчилъи.",
        "Гьеб гьез бекьараб мугь тIирщарал, гьелъул асар чорхолъ бессарал лъимал унго-унгоял гIадамалъунги рахъине руго. Цойгидал щал рукIине ругел ва щал гьел ругел жакъа къоялда жанибалиги нужедаго бихьулеб буго. Лъай бугел чагIи гIемер руго, яхI бугел руго къанагIалъун. Бищун квеш ккараб жо буго, гьеб ватIаналде рокьиялъул мугь жиделъ бекьичIел, бекьаниги тIирщичIел хIакимлъиялдеги, халкъалъе хIукмаби къотIулел бакIаздеги ккей.",
        "Гьанжеги тIад руссинин добго РИАялъул харбиде. Гьениб хъвалеб буго, тIадеги жубанила Министерствоялъ, нилъер республикаялъул лъайкьеялъул системаялда цере чIарал масъалабазул даражаялъул тIадегIанлъи бараб бугила жидер нухмалъиялда ругел Дагъистаналъул лъайкьей цебетIезабиялъул институталда (ДИРО) ва Дагъистаналъул гIелмиябгин цIех-реххалъул педагогикияб институталда (ДНИИП им. А.А. Тахо-Годи)",
        "ДИРОялъул иш лъаларо, лъала хIалтIулел рукIин ва авар мацIалъул мугIалимзаби Гьеб институталда гьезие кьолел курсаздаса цIакъ рази рукIин. Гьениве вачIарав мугIалимасда цIияб жо лъай ва гIолохъанал мугIалимзабазе хIалбихьи бугез кьолел дарсал ва къиматал малъа-хъваял, гьеле аслияб жо. Баркала буго ДИРОялъе.",
        "ДНИИПалъул бицани. Гьаб институт букIинчIебани, щиб бицунебдай, кинан жаваб кьолебдай, лъиде гIайиб реххулебдай букIинаан министерствойилан ккола цо-цо мехалъ ракIалде. Гьал кIиялго руго министертсвоялъул нухмалъиялда гъоркь ругел институтал. Ай, гьез малъараб, гьез абураб ва гьез кьураб планалда рекъон хIалтIулел ва гьелъухъ харж щолел институтал. Гьел институтазде кинаб букIаниги гIайиб тIами буго, чияда цебе инсуца васасде гIайиб тIами гIадаб жо.",
        "ЦIалул тIахьал гьечIолъиялъул, гьел ФГОСалда данде кколел гьечIолъиялъул, гьел федералияб переченалда гъорлъе унгутIиялъул ва цойгидалъул ДНИИПалда цо гьитIинабгIаги гIайиб гьечIо. ЦIалул тIахьал рукIине ккани гьел республикаялъ ва министерствоялъ заказ гьаризе ккола, договор хъвазе ккола, гьеб договоралда рекъон гьаб заманалда жаниб гьаб хIалтIухъ гьадигIан жо кьолеб бугоха бетIерчIахъад дуейилан, босун цебе харж лъезе ккола. ГIелмияв хIалтIухъанасул ва гьеб тIехьлда тIад хIалтIулел хIалбихьи бугел учительзабазул, чед-хинкIалда хадур батIияб бакIалде рахъине кколареб ва гьеб тIохьода тIад ургъизе бажарулеб хIалалда, бетIер роцIцIун букIунедухъ лъун букIине ккола хIалтIи.",
        "Методикиял хIалтIабазул бицаниги, министертсвоялъ кьолеб буго тема методикияб хIалтIи хъвазе. Гьеб школалда хIажат бугищ гьечIищилан гьикъулев чиги гьечIо. Гьикъунги щай, хъвай гурони къватибе бахъизе ва учительзабазухъе щвезабизе ракIалдаго гьечIеб хIалтIи. Хъванищ. Хъвана. Ана хIурул цIураб архивалде. 70 соналдасан бухIизеги бегьула. - Вааай, гьениб лъезейищ дица аб хъвараб, бахъе учительзабазухъе щезе, - ян абуни… - ГьечIо гIарац! ГIарац гьечIо!.. - Дицаго бахъилаха, эдин батани, учительзабазе ричунгIаги дирго гIарац тIад буссунедухъ, - илан абуни… Мун гIадаллъунищ вугев? Гьеб дур буголъи гуро гьанже. Нижеца дуе харж кьуна гури, дуца эб хъвалебгIан заманаялъ. Гьанже гьаб буго нижер бечелъи. Нижер хIурул цIураб архивалъул бечелъи. Цо кверги хъваге.",
        "Гьале нилъер ал зодил хIурулгIинзабилъун хIалел хIакимзабиги, азул хIалтIиги. Гьедин буго анцIгоги къогоги лъебергоги соналъ. Хадуселъулали щиб гурин, метер букIинеселъулгицин ургъелги гьечIо, жидерго санагIатаб кресло кIванагIан халатаб заманаялъ цIунизе кIолеб бугони.",
        "Институт лъугIарабго гIолилал школалде росизехъин ал. «РачIчI гурони бихьичIо, бихьизе бачIа, гIондокь»)). Хадур рекераниги щоларо нужехъе гьанже гьел кквезе. Исана 43 учитель гIолев ватичIони, тIадеялъул I43 гIезе гьечIо, хариялъул – 243…",
        "50 соналдасан: вай дир пакъир, Дагъистан – мацIазул Гъамсукь.",
        "Цо гIала-гъважа гIадинаб жоги бихьун, тIуркIун йорчIана макьидаса. Вай, Аллагь, гьабгIаги сундуе бихьараб жодайилан, яккана интернеталде… Бугоха чIахIахатIалъ хъван, Дагъистаналдайила цIалдохъанасул эбелалъ учительница юхун йигилан. Гьанже хвана кинабго! ГIурусаз гьединаб жо гьабулилан рагIунцин ракI унтун йикIарай дууун… Гьабилеб дарман щиб?!",
        "Цере рукIарал учительзабазул къадру-къимат гьабулаанила, гьанже гьабулеб гьечIилан гаргадула нилъ. Гьеб лъил гIайиб? ЦIалдохъабазул гIайибищ? Учительзабазул гIайибищ? Эбел-инсул гIайибищ?",
        "Дир хIисабалда, гьаб бакIалда бищунго гьитIинаб гIайиб буго цIалдохъанасда.",
        "ЦIалдохъанасул бицани…",
        "Лъица малъун ва киб бихьун гьев гъаримасда лъалеб, учителасул букIаниги, мадугьаласул букIаниги, эбел-инсул букIаниги, жиндаса кIудияв чиясул адаб-хъатир гьабизе кколеблъи? Рокъобищ гьесда гьеб бихьулеб бугеб? КъватIибищ гьесда гьеб бихьулеб бугеб? Лъица гьесда гьеб малъулебгIаги бугеб? Щив регIун вугев гьеб малъизе? Малъаниги, малъараб жойищ лъималаз босулеб яги бихьарабищ… бихьулеб гьелъул гIаксалда бугони?",
        "Эбел-инсул бицани…",
        "Щиб гьабулелха ругел гьанжесел лъималазул эбел-эмен? Гьел руго, доб Совет хIукуматалъул идеологияги биххараб, жеги исламалдеги рачIинчIеб, ракъуца хвелилан хIинкъун, гIарцуда хадуб гIалам бекерулеб заманаялъ, я гIакълу, я тарбия кьезе щивниги чиги регIичIого, гIун бачIараб гIел. Гьезда ккана, системаялъ ккезеги гьабуна, гIарцудаса кIвар бугеб жо дунялалда щибниги гьечIилан. Гьеле гьеб гIарац, гIарац, гIарацилан абураб гурони, тIокIаб батIияб пикру бетIералда жаниб сверуларел, гьеб заманалъул лъимал гIуна кIудиял ва гьез кьолеб буго гьанже жедерго лъималазе, гьабсагIат школазда ругел цIалдохъабазе, тарбия. Тарбияги кьолеб буго жедерго мисалалдалъун. Лъималги гIантал гьечIелъул, - «гьереси бицунге, бабал вас», - илан эбелалъ абуни, - «дуцаго щайха, баба, бицунеб, расги унтичIоноги хIукуматги махсароде ккун, мунги дунги инвалидал ругилан, гIарац бачIуна гури нилъее», - илан бадивеги валагьун абизехъин буго васас. «Бикъи-хъами кутакалда сурараб жо бугоха, дадал» - илан инсуца абуни, - «ваааа, дада, нижер учительницаялъе цIияб пальто босизецин гIоларо аб харж, бищун кIудияб Джип босизе кинха дур гIураб, мунги эбго школалъул бухгалтерлъидал», - илан абизехъин буго ясалъ... Дагьалги кIудиял хIакимзаби лъималазда рихьизецин рихьуларо… РегIуларо. ТалихIалъ. Чан санагIалъи гьечIеб суалалъедай жаваб кьезе ккезе букIараб?",
        "Школалда, рахьдал мацIазул дарсазде лъимал рикьизе лъугьаралго, лъала гIемерисел цIалдохъабазда, щиб миллаталъул вакилзаби жалгояли ва жедерго мацI букIин, тарих букIин, гIадат-гIамал букIин. Гьеб бакIалдаги рекерун рачIана улбул, - «эркен гьаве дир вас гьеб рахьдал мацIалъул дарсидаса, щибизе къваригIараб жо асие аб «лишнийнагрузка», гIурусалъ бицани бичIчIуларогойищ бугеб», - илан вас хвасар гьавизе. Сундаса? Гьеб дарсидагIаги щвезе бегьулеб букIараб тарбиялдаса! ГьенибгIаги кьезе гьебулеб букIараб гIакълуялдаса! ГьенибгIаги гьабизе бегьулеб букIараб пикруялдаса!",
        "Учителасул бицани…",
        "ГIемерисел, хасго гIолохъанал учительзабигиха гьебго заманаялъул «продуктал». ГIолохъаназе хIалтIичIого гIарац бокьун буго, чIахIиял гьечIеб ритIухълъи бихьун свакан руго.",
        "Учителасе бугищ цIалдохъанасда дарс лъан букIаниги, къиямасеб къо чIезегIан лъачIого букIаниги, ургъел? Тарбияялъулали бицинего бицинарин… ГьечIо. Гьелда бараб жоги гьечIо гьесул. Учителасул харж бараб буго дов цIалдохъанасе щвараб къиматалда. Гьединлъидал, гьарзаго, расги барахщичIого, рикьулелги руго. ХIакимасул вас ватани, щибго жиндиего щолеб гьечIониги, понцIозарула къиматал, цо кидал букIаниги кумекалъе ватилин хьулгIаги букIунеб батила. Берцинаб мацI бицине рачIаразе гьорозарула, сайгъат-саламат босун рачIаразе тIаде журала, гIарцудалъун кумек гьабулев чи ккани, кьарияб щуйил къимат лъун течIого, конкурсазде олимпиадабазде витIун, гьенибги кIвараб хIалалъ гьункьизавула эхеде гьодораб бетIералъул цIалдохъан…",
        "Кинабго лъималазда бихьулебги буго. Гьеб щуйил къиматалда бащадаб лъай жиндир бугин абураб жо гьереси букIинги бичIчIулеб буго. БукIаниги вохулевги вуго. Гьерсал рицин букIунеб бугеб санагIатаб жо, бегьулареб букIарабани кIудиязги рицинароанин ракIалдеги кколеб буго.",
        "Щивха гIайибияв? Лъималищ? ЧIахIиялищ?",
        "Школалъулги бицани…",
        "БукIине кколеб хIалалъ, хIалтIизеги хIалтIун, хIалалго-бацIадго рачIаха гьаризе гьел киналго, категорял рукIаниги, цIарал рукIаниги, шапакъатал рукIаниги, гьезухъ харжиде тIаде тIинкIулел стимулирующиял рукIаниги, санагIалъиялин абуни, гъоркье кIанцIизе рахъунел руго учительзаби. Жиндир гIака бечIчIизе тIад къазе чи гьечIила, рос бер тIаса босун тезе бегьуларила, лъимал гIисинго ругилан, азарго багьанаги батун, лъай-хъвай, гIарац кьезе чи валагьулев вуго дунял сверунги… лъазеги гьабун, курсаздаги цIалун, букIине кколеб хIалалъ лъай ва гьелъухъ щолеб шапакъат тIалаб гьабиялдаса… Къо бихьун жо гьабизегIан, хIарамалъулги щибго бегьунгутIи гьечIо.",
        "Гьикъани, кутакал диналъул хIубалгиха тIадежоялъе, жиб-жиб гали тIамулаго, бер балагьулаго, къула-ворхулаго рикIкIине кколел жалги лъала лъим гIадин. Амма, лъималазе тарбияги лъайги цадахъ кьуни гурони, учительлъун хIалтIун щвараб гIарац хIалалаб букIунареблъи лъаларо. ГIемераб жойищ жедее щолебиланги абила. ГIемерисел учительзабаз лъималазе кьолеб бугеб «абразаваниялъухъ» ралагьани, гIунги тIокI, тIасан чвахунцин кьолеб буго. Гьоболасул хIама хIортIеги нахъеги бачаралъухъги, хIортIе бачун течIого, гьекъезеги гьабун, чед-хинкIги кьун, лъикIаб мацIги бицун, тIад кверги бахъун гьеб рокъобе бачаралъухъги цого харж букIин буго, хIехьезе кIолареб хIалалъ, квеш букIунеб жо.",
        "Гьеб квеш букIуна дол, дагьал ругониги, унго-унгоял учительзабазда. Гьелъ ракIги унтун, давлениеги бахун, заман щвелалде херлъизеги херлъун, гьелги цIакъ дагь хутIулел руго нилъер школазда. Руго учительзаби, я бачIунеб мукъсанаб харжалде, я бихьулеб къоялде рачIинчIого, хIукуматалъ чIезарун гьечIел шартIазухъ ралагьичIого, кIвараб жо жедецагоги гьабун, рухI кьун, цIалдохъабазе тарбияги лъайги кьолел. Гьединал учительзабазе кьезе кколаан дол депутатазе гIадинал харжал ва гьел лъазе кколаан халкъалдаги. Пайда щибха!",
        "Гьаб макъалаялда дица хъварал чагIи руго, кигIан нужеда квеш букIаниги, гIемерисел нилъер учительзабиги, улбулги, лъималги. Макъала цIаларабго жив-живасда бичIчIула, жиндир хIакъалъулъ хъвараб жойищ гьаб, чияр хIакъалъулъ хъвараб жойищали. Жинцаго жиндирго яхI-намусалда цебе кьеха жаваб, дун щив ва щиб гьабулев вугев абураб суалалъе.",
        "Бокьилаан пикруги гьабуни, гьаб гьерсилгун гьорол чодаги рекIун, кире щвезегIан нилъ инелали.",
        "Бакълъулазул мугьажирзаби",
        "Макьу кинан щолеб апараглъуда…",
        "Доб Петербургалда пача тIуркIараб…",
        "Турциялъул аварав, Ингишоса СагIадуца даран-базар гьабун бетIербахъун буго. Гьес гIуцIараб хасаб фирмаги букIун буго. Гьев цин бича-хисиялде ван вуго. Хадув туризмалъул бутIаялда хIалтIун вуго. Лъабкъойилъа сонал арав СагIадуда гIемераб жо бихьун ва лъан бугоан. КигIан бегIераб суал кьуниги, гьелъие жаваб гьабизеги нахъе къачIо СагIаду.",
        "Ингишо росу хъатиниб лъураб гIадин бихьулеб цо мегIелиялда магIарулазул мугьажирзабазул ирсилазулгун гара-чIвариял гьаруна. СагIадуца ракI пашман гьабун бугоан жакъа бусурбабазул пачалихъазда гIодоре тIолел ругел бияз. ГьитIинаб мехалда гьев цIалун вуго Сириялда, хадуб ГIиракъалда, Багъдадалъул институталда, лъазабун буго гIараб адабият. БацIцIадаб гIараб мацIалда кIалъазе лъалебги бугоан гьесда. Жакъа Шамалда ва ГIиракъалда бугеб рагъул кьогIлъи рекIелъ унтулеб бугоан СагIадуда. Гьениса Турциялде гочун рачIарал гIадамазе кумек гьабун буго магIарулазул мугьажирзабазул ирсилазги. Араб гIасруялъул 90-абилел соназда чанцIулго Дагъистаналде щварал Закарияцаги гьесул хъизан Миясатицаги гьанже Турциялде Шамалъул рагъалдаса гочун рачIаразе къайимлъи гьабулеб бугилан бицана СагIадуца. Гьедин гуребани, цадахъаб сапаралъ умумузул ракьалде щвезе нигат букIанила гьезулги.",
        "ГIемераб гIакъуба-къварилъи бихьун буго магIарулазда, Турциялде унаго нухдаги, доба магIишат гьабулагоги. ГIемерго лъикIал ракьалги апарагзабазе рихьизарилищха. Жанир чIезе рукъзал гьечIого, нохъазда яшав гьабун буго байбихьуда, минаби эхетизегIан.",
        "Мугьажирзаби ккола исламалъе гIоло ватIан тарал гIадамал. Имамзабазул нухмалъиялда гъоркь гьабураб КIудияб Кавказалъул рагъдаса хадуб, ислам-диналъе квекIенал гьарулеб капураб тIалъи гьанибе бачIиндал, гIураб ракь рехун тарал бахIарзал кколаан гьел.",
        "Мелигьаги ккола Ингишоса магьажирзабазул наслуялъул чIужу. Стамбулалда музеялда хIалтIун йиго гьей. СагIаду цевеккун чанцIулго Дагъистаналде ва Ингишо росулъе щун вукIарав ватани, Мелигьа ва гьезда цадахъ рукIарал анцIидаса цIикIкIун Турциялъул магIарулал тIоцере щун ругоан умумузул ракьалде. Гьезул цояв холодильниказул даран-базаралда Германиялда яшав гьабун вугоан. Ингишо росу бокьулилан немец мацIалда гаргадизеги гьесизавуна нижеца гьев. Хаду-хадувги вачIинила Ингишове, умумузул ватIанги бокьанила, гIагарлъиялъулгун хурхенги щула гьабилилан бицана гьесги.",
        "МагIарулазул мугьажирзабазул къисматалъул тема гIатIидаб буго. Гьелде нилъ жеги гIемер тIадруссина, Аллагьас хъван батани. «Доб Петербургалда пача тIуркIараб, Гъоба Персиялда шагьал сорораб» магIарул миллат тIубанго цоцаздаса тIун ва бикь-бикьун тезе бегьиларо.",
        "03.09.2015 сон",
        "Инхоса ГIали-хIажияс 175 сон тIубаялде",
        "Инхоса ГIали-хIажи – магIарулазул хIикмат",
        "Авар мацIалъул эмен, миллат ккураб цо хIуби",
        "2020 соналда магIарулазул машгьурал рагIул устарзабазул юбилеял руго. ШагIир, гIалим, гIакъил, аваразул ва Дагъистаналъул адабияталъул классик Инхоса ГIали-хIажияс 175 сон тIубала исана.",
        "Мадинатул наби, нур бараб шагьар…",
        "Инхоса ГIали-хIажи ккола магIарул халкъалъул гIаламатазул цояв, унго-унголъунги халкъияв, нилъер миллаталда жиндир асарал рекIехъе лъалев шагIирги гIалимги. Кинидахъ рагIана тIоцере ГIали-хIажиясул мухъал. Гьел назмаби ракIалдасан ахIулаан жиндир хIал алжаналъуб батаяй кIодоца, СагIадуллагьил ПатIиматица.",
        "Мадинатул наби, нур бараб шагьар,",
        "Щвезе гIагарлъидал, гIамал хисана.",
        "Хирав ХIабиб вугеб ХIарамалъул ракь,",
        "Дуда хIетIе чIедал, дун хIайранлъана.",
        "Гьел ва цогидалги ГIали-хIажиясул асаразул мухъал гьитIинго риун тIуна рекIелъе ва ботIролъе.",
        "Гьедин халкъалъул хазиналъул, миллаталъул рухIияб бечелъилъун лъугьиналдаса кIудияб даража кинаб букIинеб шагIирасе.",
        "Рагъул дангъва чIвараб Дагъистаналъул",
        "Салам бугин абе имамасдехун",
        "Гьанир тIадехун рехсана Инхоса ГIали-хIажияс мукъадисаб Мадина шагьаралда хъварал мухъал. Гьединабго камилаб мацIалда ва гъваридаб пикругун къалмиде босараб къасидат ккола «Макка бахъиялъул туркиги». Шамил имамасул ва цогидал магIарулазул бахIарзазул хIакъалъулъ хъварал гьесул асарал ккола Дагъистаналъул адабияталъул борхалъи, хасаб лъугьа-бахъин.",
        "Гьаб заманалдагицин жинда бугьтанал лъолел цо-цо руккелал камичIев, Кавказалъул миллияв чIухIилъун ва диналъул багьадурлъун кколев Генуса Шамил имамасул сипат рагIа-ракьанде щун бахъун буго Инхоса ГIали-хIажияс. Гьеб поэмаялъул байбихьудасанго КIудияб Кавказалъул рагъги гьелъул гIахьалчагIазул бахIарчилъиги цере лъун рихьизарулел руго шагIирас:",
        "Гьаб Дагъистаналъул гъажалда лъурал",
        "Рагъул чинал руго, чидай щоларел.",
        "Чанги магIна бугев магIаруласул",
        "МугIрузде биччараб чIухIи бихьулищ?",
        "ЧIван хвейги гIид буго гIолохъабазе,",
        "ГIалам урхъараб цIар нахъе бугони.",
        "Берал къанщунилан, къадру холаро,",
        "Халкъ бахилаб гьунар бицаде тани.",
        "Балагьалъул къояз къирарал цаби",
        "Къалмаллъун рахъуна нахъе ругезе.",
        "Рагъда гьунар тIокIал гьудулзабаца",
        "Гьал мугIрузда чIвана чIухIун байрахъал…",
        "Тушбабазул рагъаз ругънал гьарураб",
        "Дагъистан къачIазе къотIи босана",
        "Хадуб ГIали-хIажияс бахъулеб буго аваразул нартасул – Шамил имамасул сипат-сурат:",
        "Рагъда къо хIехьолев, хIалхьи лъаларев,",
        "ХIал-зулму рихарав, хвалчен лебалав,",
        "Гьал шурутIал чIарав щулияб кьуру –",
        "Шамил имам тезе тасдикъ гьабуна.",
        "Тушбабазул рагъаз ругънал гьарураб",
        "Дагъистан къачIазе къотIи босана…",
        "ВатIан гьитIинасе, гьунар тIокIасе",
        "ТIолго улкабазул баркала щвана,",
        "Шавкат кутакасе, кумек дагьасе",
        "Дандиял къулулел къиматал щвана.",
        "МагIарул чияли чанги вагъарав,",
        "Чол кьолода жаниб жемун мусругун.",
        "Чанги бахIарзаца рухIал ричарал,",
        "Чорокаб къавмалда дандеги рагъун.",
        "Тарихиял поэмабазул жанр, щвалде щун, заман, бакI, гIадамал ва рукIа-рахъин рагьун, цебе лъолеб куцалда кьун буго ГIали-хIажияс.",
        "ХIижаз гIарабиязул кIиго кьибил букIараб,",
        "Цояб – бану бакрулал, цинги – хазагIатилал.",
        "КIиябго кьибилалда цо-цо гьудул вукIарав,",
        "Цоцазде, мех-мех бихьун, хьвади гIадатлъун ккарал.",
        "Гьединаб къагIидаялда цIалдолезда некIсияб гIасруялда гIараб ракьалда букIараб ахIвал-хIал цебе чIезабулеб буго шагIирас. Гьеб кIиябго кьибилалда гьоркьоб кьал ккеялъулги хадуб Маккаялда ислам тIибитIизабиялъулги мухIканго, рехсолел лъугьа-бахъиназда гъорлъ гIахьаллъарав чияс гIадин, хъван буго Инхоса ГIали-хIажияс.",
        "ЗахIмат бихьичIого, рахIат бокьарас…",
        "Инхоса ГIали-хIажиясул ва гьесул рухIияб ирсалъул хIакъалъулъ хъвана тIахьал, гIелмиял хIалтIаби, художественниял асарал. ШагIирасул рухIияб нахърател бакIариялъе кIудияб хIалтIи гьабуна Инхоса ГIусман-хIажи МухIамадовас. ТIоцебе ГIали-хIажиясул тIехь къватIибе бахъана Дагъистаналъул халкъияв шагIир, драматург, прозаик ГIабасил МухIамадица. Диниял асарал гьукъараб советияб заманалда гьеб мажмугI биччай букIана ГIабасиласул гьунар, бихьинчияб иш, республикаялъул адабияталда цебе гьес борхараб цоги тIадегIанаб борч.",
        "ГIали-хIажиясул ва гьесул асаразул асир ккола Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадовги. Гьес классикасул хIакъалъулъ хъварал асарал рахъана батIи-батIиял тIахьазда, таржамаби гьарун, къватIисел улкабаздагицин басмаялда кьабуна гьел.",
        "Дагъистаналъул Муфтияталъул хIаракаталдалъун щуазарго экземпляргун къватIибе биччана ГIали-хIажиясул асарал рахъараб ва гьесул гIумрудул бицунеб тIехь. Гьединго «Гумбет» басмаялъул жигаралдалъун, федералияб Геннадий Тимченкол цIаралда бугеб грантги бергьун, цIалдолезухъе щвана МухIамад АхIмадовас хъвараб «ГIакълудул ралъад» абураб мажмугI.",
        "Филологиял гIелмабазул доктор Чакар Юсуповалъ басмаялда бахъана «Инхоса ГIали-хIажи. ГIумру ва асарал» абураб тIехь. ШагIирасул щибаб юбилеялде тадбирал гьаруна гьесул гIураб росулъ, районалда ва МахIачхъалаялда. Инхоса ГIали-хIажиясул цIар кьун буго Бакълъулазул районалъул аслияб библиотекаялъе, Хасавюрт шагьаралъул къватIалъе, ТIад Инхо росдал гьоркьохъеб школалъе.",
        "ГIали-хIажи мустахIикъав вуго жеги цIикIкIараб хIурматалъе ва адабалъе. Гьесул кицабиял алпазал цIакъ рокьула магIарулазе. Лъида лъаларел гьесул машгьурал рагIаби:",
        "ЗахIмат бихьичIого, рахIат бокьарас,",
        "БекьичIого, лъилъе, нилъ гьечIого, хур.",
        "ГIажаибаб къисматалъул, къадруяб хасияталъул, гъваридаб пикруялъул, бацIцIадаб гIамалалъул, камилаб иманалъул инсан вукIана Инхоса ГIали-хIажи. Нилъее киназего тавпикъ кьеги гьесул асарал цIализе ва гьезул магIна босизе. Амин.",
        "Инхоса ГIали-хIажиясул дарсал",
        "Инхоса ГIали-хIажи – магIарулазул хIикмат",
        "Инхоса ГIали-хIажи – магIарулазул хIикмат,",
        "ГурхIулев БетIергьанас халкъалъе кьураб нигIмат,",
        "ГIелмудулги кочIолги кунчIи лъугIулареб бакъ,",
        "Бакълъулазул рахъалъул байрахъги, рухIги, яхIги.",
        "МухIаммад расуласул ирс босарав дагIватчи,",
        "РагIул багьадуразул багьа бергьарав игит,",
        "Авар мацIалъул эмен, миллат ккураб цо хIуби,",
        "ХIакъаб къваригIаразе къарнабаз тараб хIужа.",
        "миллатцоял, пикру",
        "Зурма къвакъвалаго, къотIарал бутIрул",
        "Дагъистаналъул халкъал жидер ракьалдаса, хирияб МугIрузул Улкаялдаса, мухIрум гьаризе дагьалъ хутIана 1940-абилел соназда. Чачанал гочинариялъ Грузия гIатIилъана. Гьединго, дагъистаниялги ватIаналдаса къватIире къотIун, Азербайжан кIодолъизабизе гъира букIана дол соназда гьеб республикаялъул бетIерлъун вукIарав Багировасулги гьесдаго релълъарал къужрузул миллатчагIазулги. «Вацлъиялъулал мадугьалзабазул» гьел рекIкIал хьулазда лал тIамуна Ругъжаса Данияловасул политикаялъ.",
        "ЦIидасанги щолеб буго тIаде 23 февраль. КигIан хIаракат бахъаниги, унго-унгояв кавказиясе гьеб къо бокьизе рес гьечIо. «Чечевица» операция. АнцI-анцI къайи баччулел поездазда жанире къотIун, Гьоркьохъеб Азиялъул кьварун бакъвараб салул авлахъалде гъолел вайнахал. Инкар гьабуразда кьурдулел гулби. Багъулеб фронтги тун, халкъ зуризе битIараб аскар. Рукьналъа рахъарал гъутIби гIадин, Кавказ тун рачунел карачаял,балкарал… Фронталдаса вуссарав Къайсин Кулиевасда жив жиндие гIоло вагъараб ватIан батичIо, гьев халкъалда хадув исиблъуде, Казахстаналъул салул гьурулъе ана.",
        "Приставкинил къиса – «Меседил парчаялъ сордо рогьана». Гьесда бичIчIана 1944 соналда депортациялда гъоркье ккарал чачаназул къварилъи. Дин батIияв гьев гIурусасул рекIелъе бортаниги, бусурбабилъун рикIкIунел цо-цо кавказияз гьеб балагьалдаса рохел загьир гьабула гьаб жакъаги. КIочон толаро ригь арал магIарул руччабазги бихьиназги дихъе рачIарал кагътаздаса мухъал: «Сталиница битIараб гьабуна чачаназе. Цо сордо-къоялда жаниб гьел гочинари кколарищ кIудияв вождасул гьунар!» Гьаб магIнаялъул рукIана гьел магIарулазул рисалатал.",
        "Нилъер миллаталдаги щвана чачанал чункулеб аздагьодул квачI-хIалгьабун гьезул ракьалде рахъинаруна гIемерал жамагIатал, доба тIабигIат рекъечIого, унтаби ккун, къадаралде щвана нус-нус чи.",
        "Ханлъабазул тахшагьаразда гьарулел хIукмаби хехго хъинтIула гIадатиял гIадамазда. Пачалихъазул тарих якъинго бихьула цо тухум-кьибилалъул гIумруялъухъ ралагьаниги. Харабаз гIемер бицана дие XX гIасруялъулги цересел къарнабазулги къисаби. Дир эбелалъул эмен Гъоркьа Гьарадирихъа ГIалиасхIабил гIолохъанлъи Чачаналъ ана. Гьенире гочинарурал магIарулазул нагагьги хъизан хутIичIо, унти ккун чи хвечIеб. Чачанлъиялда эбелалъул хабаде къулизе ккана ГIалиасхIаб. Гьей мунагьал чурадил цIар буго дир эбелалда лъун (Таибат). КIудияй Таибатил рос МухIамад гIахьаллъана большевиказул багIараб балагьалда данде гьабураб гъазаваталъулъ. ТIануси ккараб рагъулъ шагьидлъана гьев (иншаАллагь). Гьесул хоб ТIануси росдада аскIоб буго.",
        "Гьанже Гъизляр мухъалда гIумру гьабун вуго ГIалиасхIабил вацгIал ГъазимухIамад. Гьесул ракIалдещвеялги диктофоналде росун руго дица. Эбелги яцги рукъана гьесги Чачанлъиялда.",
        "Исана дица хъвалел ругел гьал колонкабазул цоги мурадги буго – исламалъги тIалаб гьабулеб анкьумумул лъазариялде цIалдолел ахIи. Кьалбаз гурищ гъветI кколеб! Кьибил лъачIого бегьуларо. Эбелалъул рахъалдасан дир кьибил Гъоркьа Гьарадерихъа ккола. ГъазимухIамадица бицана нижер гьеб тухумалде «Тарихилал» абураб цIар бугилан, кьолбол кIудиясда «Тарих» абун букIун буго цIар. Инсул рахъалдасан дир кьибил Бакьулъ Гьарадерихъа буго. Гьелде абула «Нурчазул» тухумилан. КIудаэмен ГIизудинил эмен Нуричул КъурамухIамад вукIун вуго росулъ рагIи билълъарав чи. Большевиказ росу пасат гьабичIого букIине, хъахIаб байрахъги босун, гара-чIвариязде ун вуго гьев. БагIаразулгун рагъда васги (Нуридин) дурцги (СагIадуллагь) камуна гьесие. Амма росу вахIшилъиялдаса цIунизе кIвана, гара-чIварияз лъикIал хIасилал кьуна.",
        "ТIасияб соналда 70 лъагIел сверула Кавказалъул халкъазе Сталиница депортация гьабуралдаса. Щибаб, май гуро, февраль бачIингун, ватIан тезабурал кавказиял паркъула дир берда цере – поездазда жанирги исиблъиялдаги хвезарурал аза-азар динцоял; чIвазе къотIарав чи гIадин, Багировас къулчIизехъин букIараб Дагъистан, Чачанлъиялда щущарал магIарулазул хобал, гьезда гъорлъ билараб дирго кIудияв инсул эбелалъул зани.",
        "МагIарул шагIирасул цо асаралъулъ руго гьадинал мухъал: «Зурма къвакъвалаго, къотIарал бутIрул, Къали бухулаго, рахъарал берал». Санайил Россиялъ кIодо гьабула «улка цIунулезул къо, армиялъулги флоталъулги къо – 23 ферваль», санайил чачаназ магIу тIола гьеб къоялъ, гьарула мажлисал, цIалула дугIаби. МагIарулаз щибха гьабулеб гьеб къоялъ? Цере чIолародай, зурма къвакъвалаго, къотIарал бусурбабазул бутIрул, рахъарал динцоязул берал? Гьел гочинарурал кавказиязул хобазда кьурдулел байрамчагIи? Дихъе дол кагътал хъваразул бералцин гуродай рахъун ругел, гIурус хъвадарухъанасда бихьаниги, динцоял кавказиязул къварилъи бихьуларел?",
        "2013 сон",
        "Миллатцоял",
        "«Аваравлъун вукIине Азербайжаналда цIакъ захIмат буго»",
        "ЦIоралъул магIарулазул масъалаби",
        "МагIарулазе цолъи хIажат букIиналъул даим бицана ва бицунеб буго миллаталъул ургъел бугел гIадамаз. Амма гIемерисеб мехалъ нилъер иш халкъияв артист МахIмуд ГIабдулхаликъовас абухъе кколеб буго: цояс цояв гъоркье цIан, эхеде рахине цоцазе квалквалал гьарулел руго. Гьедин букIиналъе гIайибияв ватизе бегьула нилъер щивав…",
        "Хобал рихьизарула",
        "Аваразул миллияб газеталъ гIемер хъвана ЦIоралъул магIарулазул хIакъалъулъ. Басмаялъул подшивкаялде халгьабуни, щибаб номералда гIадин ратула Ч1аралда (ЦIоралда) ругел мухбирзабаз хъварал макъалаби. Азербайжан АССРалъул атласалдацин бихьизабун буго XVI гIасруялдаго ЦIор Дагъистаналда гъорлъ букIараблъи. Бакуялъ риччарал цIиял тарихалъул тIахьазда хъвалеб буго ЧIарлъи Шекиялъул ханлъиялда гъорлъ букIанилан. Гьединал гьерсаз ццин бахъинабулеб буго Кавказалъул габурлъи бахун доб рахъалда ругел аваразул. «Нуж гьанире кватIун рачIарал чагIи руго, гьаб нижер ракь ккола», -ян абулел Бакуялъул вакилзабазда ЦIоралъул магIарулаз жидерго некIсиял ва чIахIиял хобал рихьизарула: «Гьале нижер тарихалъул нугIзал. Нужерин абуни гьанир хабзалабицин гьечIо».",
        "Жакъа Азербайжаналда гъорлъ рукIаниги, миллатцояз жидер рахъкквезе бокьун буго ЧIаралъул магIарулазе. Гьеб бичIчIулеб жоги буго. Азербайжан Республикаялъ (АР) тIалаб гьабулеб бугелъулха Дагъистаналда ругел азербайжаназул. Щайила жал нужеца рехун таралилан бадиб чIвала гьел югалъулал магIарулаз севералъулазда.",
        "«МагIарулал гьоболлъухъ рачIине бокьула»",
        "1924 соналда гьавурав ЧIар росулъа Ибрагьим Давудовас бицана СССРалъул заманалда магIарулазул маданиял хIаракатчагIи гIемер рачIунаанин ЦIоралде: «МагIарулазул интеллигенциялъул вакилзаби гIемер къабул гьабураб мина буго дир гьаб. Мунагьал чураял Расул ХIамзатовасги гьесул лъади ПатIиматицаги бана гьаниб сордо. 1976 сон букIанин ккола доб. «Комсомол», - илан абулаан гьес дидехун. Нилъер авар казияталъулгун бухьен щулияв Жужуйил гъоба бана жеги кIиго сордо Расулица. ХIажи ХIамзатовас анкь бана дихъ гьоболлъухъ. Гьединго дица къабул гьаруна кочIохъаби Даку Асадулаев, Муи ХIасанова, Манаша Дибирова, артистка Сидрат Мажидова, чагурчи Жамалудин Жамалудинов ва цогидалги. Анкьал ран рукIунаан гьел гьанир. Щибаб сонил гIадин рачIунаан. «БагIараб байрахъ» газеталъул хIалтIухъабиги щолаан доб мехалъ гIемер гьанире. ГIезегIан соназ ЧIар росдал колхозалъул председательлъун вукIана дун. МагIарулал гьоболлъухъ рачIине кидаго бокьулааан ва бокьула».",
        "БацIцIадаб магIарул каламалда (болмацIалда) ункъоялда анцIилъе сонал рахунев Ибрагьимица гьабураб кIалъаялъ рази гьабуна ракI. КIудияб ВатIанияб рагъул заманалда улкаялъул юг цIунизе Турциялъулгун гIорхъоде витIула Давудов. Гьев аскаралдаса нахъе ана кIудияв лейтенантасул чиналда. Хадув вахъана агрономлъун ва ЦIоралъул батIи-батIиял росабалъ гIаммал магIишатазе нухмалъи гьабуна.",
        "«ЖахIдачагIаз тIасан кагъталги хъван, прокуратураялъ халгьабуна дица бетIерлъи гьабулеб букIараб ЧIар росдал магIишаталъул, - абун бицана Давудовас. – Гьеб букIана 1955 сон. Москваялдаса бачIараб ревизия тIубараб лъагIелалъ бикIарана колхозалда. Гьелъие гIиллалъун букIана цо-цо магIарулазул гIантаб чIухIи. Дир тухумила гьанибе кватIун бачIараб бугила. Дир эбел ккола ГIахьвахъа, эмен – ЧIарада районалъул ЧIада росулъа. ХIалтIудаса нахъеги гьавун, Узунтала абураб гьитIинаб росдал колхозалъул председательлъун тIамуна, цо лъагIелалъ гьенивги тун, Закатала районалъул администрациялде хIалтIизе вачине вугилан абун. Амма анкьго соналъ гьеб хIалтIуда тана. ЦIакъ нахъе ккараб колхоз батана, Правлениецин гьечIоан гьелъул. Гьеб заманалда ЧIар росдал колхозалдаги гIадлу букIинчIо, ункъцIул хисана гьенив нухмалъулев. Ахиркъадги цIидасан вукIараб бакIалде, ЧIар росдал колхозалъул председателасул хъулухъалде, тIамуна».",
        "ВагIзаби – падар мацIалда",
        "БолмацI лъаялъул суал кьедал, Давудовас абуна гьеб бицине ва гьелда хъвазе-цIализе лъалел дагьлъулел ругилан. Рокъор ЦIоралъул магIарулал кIалъалел руго магIарул мацIалъул диалектлъун бугеб жидерго лугъаталда. «Падар мацI рокъоб бицунаро!» - ян кьварун лъазабуна жидеда гьоркьоб цIех-рех гьабурал авараз. «Авар» абураб рагIигицин бокьуларин Бакуялъеян бицунелги дандчIвана. Мажгитазухъаги магIарул мацI бачахъизе хIаракат бахъулеб бугоан тIадчагIаз. ЦохIо магIарулаз гIумру гьабулел росабалъцин вагIзаби падар (азербайжан) мацIалда гьареян абураб амру бугилан бицана. МагIарул газеталъул хIалтIухъан ЧIар росдал некIсияб мажгиталде рузман базе щведал, гьенибги хутIба падар мацIалда гьабуна. ТалихIалъ, авар мацIалда вагIзаби гьарулел росабиги ратана. Щайин некIсияб тарихалъул, цIар араб ЧIар росулъ вагIза-насихIат азербайжан мацIалда букIине кколебан цIехедал, гьениб цо къотIноб падараз гIумру гьабулеб бугилан кьуна жаваб. Хунзахъги руго гIорхъи цIунулел гIурусал. РачIаха гьенибги вагIзаби гIурус мацIалда гьаризе. Гьединаб хIал буго жакъа ЦIоралда.",
        "Ракьулъ букъун буго магIарул тарих",
        "ГIолохъанго хваниги КIудияв ГIумахан абун тарихалъулъе цIар арав пачалихъияв хIаракатчиясул, аваразул цевехъанасул хабаде щведал, гьединго хабал заназда гурони авар каламги батичIелъул, «Ракьулъ букъун буго магIарул тарих», - абурал жугьаби рижана. ХIакъикъаталдаги Мадинаялдаги (имам Шамил), Турциялдаги (МухIаммад-амин), Азербайжаналъул Тангит росдада аскIобги (наиб ХIажимурад), ЧIар росулъги (КIудияв ГIумахан), - дунялалдаго щущана аваразул церехъабазул хобал. Къадруяб миллаталъул хутIел жакъа гьел заназдеги къулун буго.",
        "Закатала районалъул бетIерлъун вукIарав падарав Асиф Аскеровасда гьикъун буго магIарул артистал щайин ЦIоралде ахIизе бегьуларебан. Гьезухъ гIенеккизе бокьун батани, Дагъистаналде гочеян чIухIараб жаваб гьабун буго гьес. ЧIаралъул авараз суал лъолеб буго, щайила азербайжанал рахъине бегьулел Дагъистаналъул мустахIикъал артисталлъун, миллиял дагъистаниял Азербайжаналъул мустахIикъал артисталлъун рахъунареб мехалъ. «Аваравлъун вукIине Азербайжаналда цIакъ захIмат буго», - ян абуна, «Кин ругел ЦIоралъул магIарулал?» абураб суалалъе жаваб кьолаго, щибав хабар ккарас. Гьениб гуребги, Дагъистаналдаги, кибгоги захIмат буго магIарулавлъун вукIине, гьеб цIар цIвабзазда хъварал имам Шамил ва КIудияв ГIумахан гIадал бахIарзазул мисалалги цере рукIаго.",
        "ХадурагIи. Газеталъул хадусел номеразда бицине буго (иншаАллагь) ЦIоралъул магIарулазул гIумруялъул цогидал рахъазул.",
        "ГIизудинил ХIамзат,",
        "ЧIар - МахIачхъала,",
        "Авторасул суратал,",
        "КIицIулго магIарулал",
        "ТIоцебесеб сирт. Щиб къо рещтIаниги, росу щущачIо",
        "Тиви росулъа жамгIияв хIаракатчи Бадрудин Адаловасулгун гара-чIвари",
        "СССРги щущан, гIемерал халкъазе эркенлъи щвелелде Грузиялъул Къварели районалда ва Лагодех шагьаралда гIумру гьабун букIана ункъазарго магIарулас. Гьезул гIемерисел рукIана Къварели районалъул Тиви ( Гургинросу), Чантлискъуре ( Росохъ), Сарусо (Хъаладухъ, Шорохъ) ва Тлискъаро (Никул ицц) росабалъ. 1990 соналда Къварели районалда гIумру гьабулеб букIана 41 азарго чияс, гьезул 3800 чи магIарулал кколаан (ичIго процент). Звиад Гамсахурдиял ва Эдуард Шеварднадзел нухмалъиялъул заманалда гьениб аваразе «гьава-бакъ рекъечIо», аза-азар чи Россиялде гочана.",
        "ГьабсагIат Къварели районалда гIумру гьабулеб буго 1500 аварас (районалъул гIадамазул ункъо процент). Кахетия ккола Къварели ва жеги ичIго район гъорлъе унеб Грузиялъул регион. Гьелъул центр буго Телави шагьар. Кахетиялъул аваразул масъалаби рорхарал макъалабазул читIир бахъулеб буго «Миллаталъул» чанго номералда. Грузиялъул ССР бугеб заманалда гьениве щварав Расул ХIамзатовас Кахетиялъул магIарулазда абун буго гьаб динги мацIги батIияб халкъалда гьоркьорги рукIун миллияб хаслъи цIунизе кIварал нуж кIицIулго магIарулал ругилан. Гьеб цIаралда гъоркь бахъулеб буго Грузиялда гъорлъ хутIарал нилъер миллатцоязул бицунеб макъалабазул рахас.",
        "Авар мацIалъе гIоло къеркьей",
        "Бадрудин, киназдаго лъала миллияб хасияталъул аслияб гIаркьел жиндир халкъалъул мацI лъай букIин. Грузиялда ругел магIарулазул росабалъ мактабазда авар мацI кьеялъул иш кин бугеб?",
        "Анкьракьалъул диалекталда кIалъалеб нижер Тиви росулъги бежтIадерил лугъат бугел цогидал росабалъги школазда магIарул мацI малъулеб букIана. Амма гьелъие гIоло гIезегIан кьеркьезе ккана. Къеркьезе кколел руго жакъаги. Авар мацIалъул тIахьал раччулаан Дагъистаналдаса. Нижер школалъул директорас росун рачIунаан гьел. ГIурус мацI малъулел тIахьалгицин рачIунаан Дагъистаналдаса.",
        "Мугъзада лъималгун лъелго тирараб Кавказ",
        "Тиви росдал тарихалъул хIакъалъулъ щиб бицинеб дуца?",
        "Дида лъалеб жо буго дир кIудаинсул эменги гьанив вукъун вукIин. Дунги гьавуна Тиви росулъ 1935 соналъул лъабабилеб марталда. Дир эмен Адалов вуго. Гьесул эмен Идач ккола. Идачил эмен – Шарип. ТIокIал тIадехун умумул лъалел гьечIо. ИчIго сон букIана дир, 1944 соналда ниж Чачанлъиялде гочинаридал. ТIощел бакIарун бахъараб июль моцI букIана. Тивиялъулал ритIана Чачанлъиялъул Саясан (Рилъаб) районалде. ЧIарадаса, ЛъаратIаса ва цоги магIарул районаздаса гIезегIан жамагIатал рахъинарун рукIана гьенире. МагIарухъ бугеб Анцухъ росдаде ТIухъ абула нижеца. Чачанлъиялда гьезулги тивиялъулазулги (гьелги Анцухъа рачIанин чанго гIасруялъ цере Кахетиялдеян чIезабулеб буго тарихчагIаз. – ГI. ХI.) росаби аскIор рукIана. ТIадехун бугеб РагъитIа росулъ анцухъел рукIана, гъоркьехун Ачеришка росулъ – тивиялъулал.",
        "Нижер гIадамазул гIезегIанал хIукуматалъ изну кьечIониги Тивиялде ва Анцухъе тIадруссана. Гьединлъидал Чачанлъиялда 27 цIараки гурони хутIун букIинчIо. Масала, гьедин нахъруссана Бадрудин Ибрагьимовасул эмен ва цоги гIагарлъи. ГIемерал гочана цIидасан Анцухъе. ТIадчагIаз гьукъараб иш гьеб букIаниги, гIадамал Чачанлъиялда чIезаризе кIолеб букIинчIо. ГIачиязда тIад парталги бухьун, къаси къватIире рахъунаан гьел. Веденосан, Болъихъан, лъелго гIемераб нухги нахъа тун, кIудияб къварилъи-гIазабги хьехьон, щолаан нахъе. ГIемерал гIадамал гочана магIарухъе, Анцухъе. Босизе хIалкIвараб къайиги, мугъзада къарал лъималги, - кIудияб гIазаб чIамизе ккун буго нухда.",
        "Чачаналъ рукъарал тIадмагIарулал",
        "Чачанлъиялда яшав гьабизе щай гьедингIан захIмалъараб? Хур-ах гIезабиялъе санагIатаб бакI гурищ гьеб ракь кколеб?",
        "КьучIдасанго цIидасан лъалареб бакIалда бетIербахъизе бигьа букIинчIо. Квен-тIехги хашаб гурони щолароан. ЦIулакьо чIвалаан нижеца. Амма гьеб бичун шагьи-пара балагьизе рес кколароан. ИчIго сон барав чи щвана дун Чачанлъиялде. Гьениса нахъе гочиналде, нижерго Тивиялдаса ясги ячун, ригьин тIубан букIана. 22 сонил гIумруялде вахарав чи гочана нахъе (1957 соналда). Чачанлъиялда тIумараб 13 соналда жаниб цIакъ гIемер чи хвана нижер гьенив. Тивиялъулазги тана Саясан мухъалда хобал. 1979 соналда, Тивиялъул совхозалъ автобусги чIезабун, гьенире ун рукIана ниж. Хъарщал чIван тун рукIана хваразул заназда. Гьелги турун, кив щив вукъун вугевали лъалеб хIал батичIо. Дир кIудаэбел ПатIимат ва кIудияй яц ПатIимат рукъун руго Чачанлъиялда.",
        "Росулъа къватIире къотIарал тивиялъулал кирго риххана – цоял Анцухъе руссана, цогидал – Грузиялъул ракьалда ругел росабалъ ва шагьаразда щущана – Телавиялда (Кахетиялъул тахшагьар), гуржиязул Ахалсопели росулъ, ЦIонори, Кеди ва цоги бакIазда. БоцIи хьихьун бетIербахъи гьабуна гIемерисез. 1957 соналдаса хадуб Тиви росу цIидасан буцIцIине байбихьана. Кавказалдаго риххизарурал росуцоял гьанире рачIине лъугьана.",
        "Гуржияз магIарулазул ракь тIадбуссинабичIо",
        "БетIербахъи гьабизе киб бигьаяб бугеб – Анцухъищ, Тивиялдайищ?",
        "Тивиялда. Гьаниб ахихъанлъи гьабизе рекъараб гьава-бакъ буго, гIодоблъи буго. Тивиялъулаз цIибил гIезабула. Советияб заманалда щуго сотых бугеб пастIаниса цIолбол лъабго-ункъо тоннацин бакIарулаан нижеца. 1976 -1990 соназда «Ахалсопельсикий» абураб совхозалъул бригадирлъун вукIана дун. Тивиялъулалги гьеб совхозалъул членал кколааан. Гьенир хIалтIулезе 150-200 гъурущ щолаан, тIураб гIетIалда рекъон. Совхозалъ лъагIалие пачалихъалъе микьазарго тонна цIолбол кьолаан. Тивиялъулал Чачанлъиялде гочинарурабго, нижер ракь гуржиязул Балгъужаниб росдае кьун батана. 1957 соналда ниж тIадруссиндал, гIезегIанго ракь нахъе кьуна. Амма росу батIияб бакIалда базе ккана. Хьваназул (бежтIадерил) къисмат жеги пашманаб ккана. Гьезул цо-цо росабазул ракь гуржияз нахъе кьечIо, масала, Арашиб росуги гьелъул мулк-ракьги гьез жидеего тана.",
        "ТIагьир хваниги, гьесул цIар хун гьечIо",
        "Кахетиялъул нухмалъулезда гъорлъ цониги магIарулав вукIанищ?",
        "ВукIинчIо. Гьанир тIадчагIи ва гIемерисел хъулухъчагIи гуржиял рукIана ва руго. Дир эбелалъул эмен ТIагьир вукIана Телави мухъалъул почалъул началникI. ЦIакъ ритIухъав чи вукIун вуго гьев. Гьанжеги кIудиял чагIаз бицуна, ТIагьир хваниги, гуржиязе гьесул цIар хун гьечIилан. Гьесул кумекалдалъун Телавиялда милициялда хIалтIизе росун руго магIарулалги.",
        "Щиб бицунеб бугеб хваразул заназ?",
        "Тарих лъазабиялъе кIудияб квербакъи букIуна хабзалазул. Гьенире раккун, цIех-рех гьабулеб гьечIищ гIалимзабаз нужер тарихалъул?",
        "Тивиялъул хабалалъ вукъун вуго шайих Анцухъа МухIамаднаби.",
        "(Хадусеб букIине буго)",
        "КIиабилеб сирт. Кахетиялъул Аваристаналда Расул ХIамзатов, Звиад Гамсахурдия, ХIажи МахIачев…",
        "( ТIоцебесеб сирт – цебесеб номералда («Щиб къо рещтIаниги, росу щущачIо»))",
        "Тиви росулъа жамгIияв хIаракатчи Бадрудин Адаловасулгун гара-чIвари",
        "Россиялъулгун гьоркьорлъаби хвеялъ Грузиялъул гражданазул бетIербахъи нахъе ккезабуна. Дагъистаналъул БежтIа мухъалдасан Грузиялъул Къварелибе шагьранух бахъулеб букIана къого соналъ цебе. Гьеб иш тIаде босарав БежтIа ракьалъул вакил МухIамад Къебедовасе пачалихъалъ изну кьечIо хIисабалде босараб иш рагIалде бахъинабизе. Бикьизабураб авар халкъ цолъиялъе гьеб нухалъ квербакъизе букIана. Дагъистаналдаса Кахетиялде нух щуцIул къокълъизе буго, БежтIа-ЦIунтIасан шагьра хIалтIизе биччани.",
        "«Гьале дунги ана Алазаналде»",
        "Нужер Тиви росдал гIадамазда кIочон гьечIо гьаниве Расул ХIамзатов вачIараб къо. Бицуна гьеб сапаралдаса хадуб росдал школалъе цIияб кIитIалаяб мина банилан. Гьеб цIалул идараялъе шагIирасул цIар кьезе кколин абулеб буго нужер росуцояз. ХIамзатов нужехъе вачIараб мех ракIалда бугищ дуда?",
        "Щай букIунареб! 1979 соналда жиндирго гьудул Ираклий Абашидзеда цадахъ Гуржагьани шагьаралде щварав ХIамзатов вачIана Тивиялдеги. Нижехъе Расул вачIана лъади ПатIиматгун, яс СалихIатгун, дурц Камилгун. Абашидзеги вукIана цадахъ. Оцги хъун, букIине кколеб дандчIвай нижецаги гьабуна. ХIамзатов нилъерго магIарул мацIалда цIалдохъабазда цебе кIалъазеги вахъана. Дунял сверанила жинца, гьанирги ТунисалдагигIан гIемерал лъимал ругел хъизамал ратичIилан махсароги гьабуна.",
        "Хадуб ПатIиматица Расулида абуна гьаб росдае кинаб бугониги кумек гьабизе рагIи кьечIого нилъ тIадруссине рекъон гьечIилан. Гьоркьохъеб школалъул сахаб мина букIинчIо росулъ. Нижеца Расулида абуна, рес рекъани, мактабалъе цIияб ригь базе квербакъи гьабейилан. Расулица рагIи кьуна. Кьураб гIадин тIубазеги гьабуна. Гьев аралдаса хадуб къасиги къадги хIур гIодоцинчIо цIияб школа балеб бакIалда. Грузиялъул лъай кьаялъул министерствоялъул хасаб хъаравуллъилда гъоркь лъагIел сверилелде бан кьуна кIитIалаяб, киналго шартIал жанир гIуцIараб мактабалъул мина.",
        "«Грузия – гуржиязе!» Росу сверун кквей",
        "1990 соналда Къварали мухъалда ругел аваразул росаби Грузиялъул миллатчи ва тIоцевесев президент Звиад Гамсахурдиял яргъид гIуцIарал къокъабаз сверун ккун рукIана. Гьеб лъугьа-бахъиналда сврухъ кIудияб ахIи-хIур багъарана. Аваразул миллиял хIаракатчагIи миллатцоязе хIалае къватIире рахъана. Доб мехалда ахIвал-хIал хIалуциналъе кинал гIиллаби рукIарал? РакIалде щвезабиларищ дол къоязул хIакъикъат?",
        "Гьадинаб жоги ккезе бегьилилан киданиги ракIалдего кколареб гIала-гъважа лъугьана 1990 соналда. Миллатчи Гамсахурдия тIалъиялде вачIин букIана гьеб багъа-бачари ккеялъе гIилла. Грузиялда гуржияз гурони гIумру гьабизе бегьуларилан гаргадизе вана гьев.",
        "1990 соналда Гамсахурдиял чагIаз сверун куна Тиви росу, къватIире риччалел рукIинчIо, чедги лъимги гIолеб букIинчIо, раккана цоги гIузрабиги. Гьеб хIалалда лъабго къониги бана. Гуржиязул Ахалсопели росдал администрациялда гъорлъе уна Тиви. Гьеб Ахалсопели къайи чIван букIана Гамсахурдиял чукъаялъ. Тиви росулъе лъугьине гьезда кIвечIо. Нилъер чиясда цо килищги хъвачIо. МагIарулаздаса кидаго нахъе къалаан гьел. Бугъби гIадал гIолохъаби руго нижер.",
        "14 соналъ «Ахалсопели» совхозалъе бригадирлъиги гьабун, дун хъулухъалдаса гIодов чIараб сон букIана гьеб. Ахалсопели росулъе ана ниж, гуржиязе щиб къваригIун бугабали лъазабизе. Кахетиялъул аварал, Грузияги тун, Дагъистаналде гочине кколилан суал лъуна Гамсахурдиял нукарзабаз. Цо-цо хIисаб гьабула, гьеб мехалда гочун рукIаралани, битIунги ккелаанилан. Резо Эсадзе абурав кинорежиссер витIун вачIана нижехъе Гамсахурдияца. Гьес абуна, Расул ХIамзатовги жиндир гьудул вугила, амма гьанже заман хисун бугила, Ленинградалда рукъги рехун тун, Гуржиялъе вахъанила живги, жидеца кумекги гьабилила, Дагъистаналде гочине гIамал гьабейила. Къайи-цIа баччизе траспортги чIезабилила, Расулил кумекалдалъун Дагъистаналда нужее гIемертIалаяб минаги базе бугила. Гьедин бицунеб буго Эсадзеца.",
        "МаркIачIул заман букIана. Ахалсопели росдал администрациялъул минаялъуб Резо Эсадзеца нижеда абуна : «Дагъистаналде гочунарел ратани, нужее буго кIиго нух. Яги нужер росу биххизабизе ккола, щу-щу, анцI-анцI хъизан Тбилисиялда, Мцхетаялда, Гориялда ва цоги гуржиязул шагьаразда ва росабалъ рилъун тIагIинаризе. Гьеб къагIида данде кколарилан абидал, кIиабилеб нухги рехсана Эсадзеца : «Дир яс дур васас яче, дур яс дир васас ячина», - абун. Ццин бахъана дир. «Гьедин кIалъалев чиясда нодо бакьулъ жо речIчIизе ккола!», - ян кьуна жаваб. Гъоркьгоги ццин бахъарал нижер тIадеги би гьалаг гьабуна гьел рагIабаз. Цинги нилъ вацаллъун рукIунарилан абуна Эсадзеца. «Нилъ вацаллъун киданиги рукIинчIо, динги аварагзабиги батIиял руго нилъер», - илан жаваб гьабуна дица гьесие. Гьединлъидалила нуж Грузиялдаса гочине кколелилан букIана Эсадзел ахираб рагIи.",
        "«МагIаруласдаса цо рас бортани…»",
        "МагIарулазул, Дагъистаналъул, Россиялъул рахъалдасан нужее кумек щванищ гьеб 1990 соналда?",
        "Дагъистаналъул ва гIаммго Россиялъул тIадчагIазул хIаракталъ доб масъала тIубанилан абуни мекъи букIина. БитIараб буго, гьаниве вачIун вукIана ДагъАССРалъул миллиял ишазул рахъалъ пачалихъияб комитеталъул нухмалъулев МухIамадсалихI Гусаев. Амма гьесул сапаралъул бицинегIанасеб хIасил ккечIо. Улка биххулеб, тIалъиялъул къимат хвараб заман букIана.",
        "Яргъид гIуцIараб Гамсахурдиал аскаралъ сверун ккураб Тиви росу эркенлъана Тбилисиялде аваразул миллияб фронталъул цевехъан ХIажи МахIачев вачIун хадуб. Автоматазул цIурал машинабиги рачун кьабун Гамсахурдияда тIаде ун вуго гьев. Тивиялдаса гIолохъабиги рукIун руго цадахъ. Президентасухъе МахIачев виччаларилан лъугьун руго гьев цIунарал чагIи. Гьездаса «дагьабго хIурги кIутIун», кьаба-тункун, щун руго Гамсахурдияхъе. Цинги МахIачевас гьесда лъазабун буго: «МагIаруласдаса цо рас тIуни, нижеца букIине кколеб жаваб гьабизе буго», - йилан. Гьелдаса хадуб Тиви сверун ккурал гуржиял нахъе ана.",
        "БитIараб бицани, магIарулазул цо-цо такъсирал ва тIасанккарал ишал багьанаялъеги щвана гуржиязе, 1990 соналда нилъеда данде гьел рахъиналъе. Масала, рестораназдаги цоги бакIаздаги гуржиял квешго рухулаан нилъер гIолохъабаз. РукIана чIвай-хъвеялъул хIужабиги.",
        "«ЛекIиялин» тIокIцIарал лъоларо гьес",
        "Исана тIоцебесеб октябралда тIоритIарал парламенталъулал рищиязда гьаркьазул 57 процент щвана Иванашвилил «Грузиялъул анищ» партиялъе, Саакашвилил «Цогояб миллияб багъа-бачари» партиялъе – 48 %. Авараз гIумру гьабулеб Кахетия регионалдаги «Грузиялъул анищ» бергьана, гьелъие гьаркьазул 60 процент щвана, Саакашвилил партиялъе – 36. Дуца лъие кьураб гьаракь?",
        "Саакашвилие. Щай? Ахираб заманалда гьесгIанги ритIухъаб сиясат бачунев нухмалъулев Грузиялъул бетIерлъуде ккечIо. ЦIогьалъе, бикъа-хъамиялъе ахир лъуна гьес, халкъал хIакъир гьаричIо, масала, аваразда «лекIиялин» тIокIцIарал лъечIо. Эркенаб, рагьараб жамгIият гIуцIана. Грузиялда нуцIби рахаларо. Кьижизе вегарав чи нуцIби щула гьарун ругищали бихьизе вахъине кколаро.",
        "1944 соналда Чачанлъиялде гочинарулелъул, Тиви росулъ гIумру гьабун вукIана 400 чи. 1990 соналда гьеб росулъ 512 хъизан букIана (азаридаса цIикIкIун чи). ГьабсагIат гьенив яшав гьабун вуго 450 чи (120 хъизан). Россиялъулги Грузиялъулги кIудияб политикаялъ гIемер гIакъуба-къварилъи бихьизабуна Кахетиялъул аваразда.",
        "(Хадусеб букIине буго)",
        "Лъабабилеб сирт. Мажгит биххулезда речIчIараб пири",
        "(КIиабилеб сирт – цебесеб номералда («Кахетиялъул Аваристаналда Расул ХIамзатов, Звиад Гамсахурдия, ХIажи МахIачев…»))",
        "Тиви росулъа жамгIияв хIаракатчи Бадрудин Адаловасулгун гара-чIвари",
        "«Америкаялде аниги, гуржи школа гурони букIине гьечIо»",
        "Кахетиялъул магIарулазул гIолохъабазе Россиялъул вузазде цIализе лъугьине бигьаго букIине,гьединго школалда болмацI малъизе рес щвезе, гьанир гIурус школал рагьизаризеги гIемер рекеранхъдизе ккун ругоха нуж…",
        "Грузиялда гIемерисел школал гуржи мацIалда руго. Нижее бокьун букIана гIурус мацIалда хIалтIулеб школа. Гьебмехалъ рес кколаан гьаниб авар мацI малъизеги. Амма гьеб мурад тIубаялъе гIемер рекеранхъдизе ккана. 1971 соналда росуцояв ГIабас ГIабдулаевгун цадахъ цин къватIире рахъана ниж, гIурус интернаталда лъималазе бакI щоларищали. Дир кIудияв вас КIожорив цIалун вукIана. Грузия тираниги, санагIатаб бакI гьечIоан.ЧIегIерралъдал рагIаллъуде къараб бакIалда бугеб Зугдиди шагьаралде щвана. Гьенибги магIаралал къабул гьарулеб интернат батичIо. Жидеразго цIезарун ругоан. Гьанже ццин бахъинарищха.",
        "Цинги Тбилисиялде Грузиялъул лъай кьеялъул министерствоялде ана. Гьениб нижеда абуна Тиви гIурус школалъул ункъо класс хIалтIулилан Къварели районоялъ битIараб хIисабкьеялъул кагъат бугилан. Гьединаб гьересияб документ хIадурун батана. Гьелдаса хадуб Грузиялъул финансазул министр Гоча Лошкарашвилихъе аян абуна. Гьей министралъги абулеб буго лъай кьеялъул министерствоялъул цо инспекторасги Къварели районоялъги баян кьолеб бугин Тивиялда гIурус школалъул ункъо класс хIалтIулилан. Гуржи школа гурони гьечIилан нижеца абуниги, божулел гьечIо. Ахиркъадги тIадчагIазде хитIаб хъвазе ккана. Щвана Къварелире. Райкомалъул тIоцевесев секретарас абуна: «Америкаялде аниги, Тиви росулъ гуржи школа гурони букIине гьечIо», - йилан.",
        "«ГьодитIа раччана тIахьазул цIурал хъапал»",
        "ГIарзалъ СШАялдейищха ине ккарал?",
        "Жеги анкьго-микьго нухалъ Грузиялъул лъай кьеялъул министерствоялдеги ун, кинги рагьизабуна росулъ гьоркьохъеб гIурус школа. Районоялъул нухмалъулев Давид Лапатишвили гьанжеги зигардулев вуго: «Учительзаби гьечIо, тIахьал гьечIо». Гьесул рахъккун чIана нижехъаго Ахалав МухIамадхановги. Гьесул вацасул вас Загир МухIамадханов вукIана росулъ цебесеб гуржи школалъул директорлъунги. ГIурус мацIалда хIалтIизе рачIарал учительзаби цо соналъ нахъе ритIун руго районоялъ, гьел магIарулал квешал чагIи ругин, гьез нуж чIвалин, жидеда жаваб кьезе кIоларин.",
        "Лапатишвилида дица абуна: «МагIарулазул росабалъ гIурус школазда хIалтIизе чан специалист дуе къваригIунев ва кинал предметазул тIахьал хIажалъулел? Гьезул сияхI кье дихъе. Россия тиризе кканиги, учительзабиги учебникалги ралагьила. АнцIго къоялда жаниб суал тIубазе буго». ВуцIцIун чIана Давид. Нижерго гIолохъабаздаги абуна дица: «Лъай бугел чагIаз учительлъи тIаде босе. Гьабизеян лъугьараб иш рагIалде бахъинабизе ккола. Гьаб хIалтIи гьоркьоб борчIизе бокьун гьечIо дие. Чияс цебе масъала (принцип) лъуни, яги гьев мурадалде щвезе ккола, яги хвезе ккола. Жо лъугьунареб бакIалда цеве вахъинего бегьуларо чи, иш нухдаго хутIизе.",
        "ГIабас ГIабдулаевгун цадахъ учебниказда хадур щвана Грузиялъул батIи-батIиял шагьаразда ва росабалъ ругел гIурус школазул библиотекабазде. Тбилиси, Рустави ва цоги бакIал мерхьана, 15 школалде ана. Цо-цо тIехьалъухъ цо-цо гъурущги босана гьез. КIиго хъап тIахьазул цIезабуна. Таксиялъухъ кьезе гIарацги букIинчIо. Автобусалда рекIана. Аслияб нухдаса росулъе гьебги сверичIо. ЛъикIаланго нухалъ гьодитIа лъун раччана росулъе тIахьазул цIурал хъапал. Радал ахIана директорги учительзабиги: «Гьале тIахьал, тIокIаб щиб нужее къваригIун бугеб? ХIалтIе». 150 -300 гъурущги щолаан учительзабазе. 1957 соналдаса Тиви школалъе директорлъи гьабуна МухIамад КъурамухIамадовас ва Загир МухIамадхановас. ГIурус школа рагьаралдаса нижер гIолилазе бигьалъана Россиялъул батIи-батIиял вузазде цIализе лъугьине.",
        "Къварели районалда аваразухъе щвараб хъулухъго букIинчIищ?",
        "БицинегIан кIудияб тах букIинчIо. Амма гIадамаз къимат гьабулел тохтурзаби рахъана магIарулазда гьоркьоса. Къварели районалъул «Хехаб кумекалъул» хъулухъалъул нухмалъулевлъун вукIана Кьадалиса кьалбал ругев Ибрагьим ГIалиев. Лъеберго хIалтIухъанги анцIго машинаги рукIана гьесул идараялда. Ахалсопели хIалтIана Тивиялдаса МухIамад ХIажиев. Нижехъаго ХIажи МухIамадов, Тбилисиялдаса цIар бугел тохтурзабаз кIудияб къимат кьурав, Ленинградалда цIалун вахъарав махщалилав вукIана. ЛъикIав специалист кколаан Залумхан МикIдаровги. МухIамад ХIажиев гурони чIаго гьечIо, Аллагьас мунагьал чураги гьезул.",
        "«ЦIаха гIадин буго, цоцахъе цIалеб»",
        "Тиви (Гургинросу) рагIалдаса тIезеги гьабун, гьениб гIачIаразулгун (аджарал) гуржиязул свери гьабун буго Грузиялъул тIадчагIаз. Гьелда щибин абулеб дуца? Гьезулгун махI рекъон бугищ нужер?",
        "1990-абилел соназда Грузиялъул нухмалъулез гьенире гочинаруна ЧIегIерралъдал рагIалдаса гIачIарал. Амма гьениб хIал рекъечIо гьезул, нахъе гочана. ГьабсагIат гьеб бакIалда гIумру гьабулеб буго гуржиязул къого, гIачIаразул анкьго ва магIарулазул цо хъизаналъ. Мтисубани («МагIарда гъоркь авал») абун цIарги лъун буго гьеб авалалда. Гь езулгун дандеккунгутIаби камуларо. Масала, Гургинросдал гIадамазул ах букIараб 36 гектар нижер ккун буго гьез. Дагьаб цебегIан администрациялдаса кагъат тIалаб гьабуна дица, гьеб ракь тивиялъулазул букIин чIезабулеб.",
        "«МагIарулазул рахъги ккун, къапIун чIа»",
        "ЖамагIат гьабун какал разе рес бугищ росулъ?",
        "ЦIияб мажгит балеб буго. НекIсияб мажгит букIана цебе росу букIараб бакIалда. Чачаналъе ниж гочинарун хадуб гьелъул тIохда ккураб щегI баччулел рукIун руго гуржиял. Гьениса щагIил машинабиги цIун унев кIиго гуржияв, роцIцIараб къоялъ цинтIаго накIкIалги данделъун, речIчIун бачIараб пириялъ чIван руго. Гьелдаса хадуб гуржияз тIокIаб мажгиталда квер хъвачIо. Гьелъул къадал хутIун ратана нижеда. Гьеб Аллагьасул рукъ цIигьабун къачIана нижер жамагIаталъ.",
        "Росулъе гIадамал тIадруссунел рукIин бихьулеб буго. ЧIунтарал минаби цIигьарун руго чангияз…",
        "Ахираб заманалда Дагъистаналде рахъарал хъизанал гьанире тIадруссунел руго. ГьабсагIат Тивиялда 120 хъизаналъ яшав гьабулеб буго. ТIадруссун рачIараз минаби цIигьарулел, къачIалел руго. Санкт-Петербургалда вукIарав вас нахъе ахIана дица, гьанже херлъунги вуго, тIалаб гьабизе чи къваригIуна. Эбел-инсуда аскIоре Тивиялде рачIуна гIолилал. Гьоркьо-гьоркьор гьанире щунги гьабизе бегьула даран-базар. ЛъагIалида жаниб чанго моцIалъ хIалтIизе цереги унаан нижер бихьинал Россиялъул регионазде – Алтаялде, Сибиралде ва ва гь. ц.",
        "Жакъа авар миллаталъул бугеб ахIвал-хIалалъе кинаб къимат кьолеб дуца? Нилъее гIоларого бугеб жо щиб?",
        "МагIарулазул рахъги ккун, къапIун чIайилан абила. Дие цIакъ рекIее гIоларо Дагъистаналда магIарулазда гьоркьоб чIвай-хъвей гIемерлъун букIин. МагIарул чи вукIиналдаса намуслъизецин бачIунеб буго. ЦIияб кьвагьа-гIанхъиялъул хабар Дагъистаналдаса рагIарабго, нужерал цоцаца чIвалел ругилан абула нижеда гуржияз. Гьеб бидулаб нух рехун тезе ккола нилъеца.",
        "ХадурагIи",
        "Цебесеб сирталда бицен гьабуна Кахетиялъул аваразулги гуржиязулги букIараб дандечIеялъул. Грузиялъул тIоцевесев президент ва миллатчи Звиад Гамсахурдиял бояз Тиви сверун ккуна 1990 соналъул июналда. Гьел захIматал къоязда журналисталгун цадахъ гьенире щвана инсанасул ихтиярал цIунулев чи Вазип Мейлановги шагIир ГIадаллоги. «БатIияб зоб» абураб тIехьалда Мейлановас мухIканго хъвалеб буго дол къоязул ахIвал-хIалалъул хIакъалъулъ. Аваразул миллияб багъа-бачариялъги доб мехалда кIудияб хIалтIи гьабуна. Хасавюрталда къоазарго чи вакIарараб митинг хIадурулеб букIана. Гамсахурдияда магIарулал чIаго рукIин бихьизабуна.",
        "ГIизудинил ХIамзат,",
        "МахIачхъала –Тиви - МахIачхъала",
        "«Гьудуллъи» – магIарулазул рухIияб хазина",
        "Ассаламу гIалайкум, хIурматиял магIарулал!",
        "Бащдаб гIасруялъ цебе жиндир мунагьал чураяв ХIамзатил Расулица кьучI тIамураб, магIарул мацIалъулги, адабияталъулги, маданияталъулги гъанситолъун лъугьараб «Гьудуллъи» журналалъулгун гьудуллъи кквезе ахIулел руго миллатцоял гьелъул редколлегиялъ.",
        "«Гьудуллъи» буго хасго гьаб заманалда магIарулазе хIажатаб журнал. «Кинабго чурпа лъугьараб» нилъер гIасруялда гьеб журналалъул гьурмазда нилъеда батула магIнаяб калам, камилал асарал, ицц гIадин кенчIолеб ва чилчилиялда чвахулеб магIарул мацI, нилъер халкъалъул тарих, жакъасеб къо ва букIинеселъул хIакъалъулъ пикраби.",
        "«Гьудуллъи» журналалъул редактор ккола аваразул гьунар цIубарав шагIир, хъвадарухъан, публицист, Расул ХIамзатовасул цIаралда бугеб Дагъистаналъул Пачалихъияб шапакъаталъул лауреат МухIамад ПатахIов.",
        "«Гьудуллъи» журналалъул авторазда ва редколлегиялда гъорлъ руго магIарулазул машгьурал хъвадарухъаби, шагIирзаби, рагIул устарзаби: Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадов, жамгIияв хIаракатчи, Дагъистаналъул халкъияв шагIир МухIамад ХIамзаев, филологиял гIелмабазул доктор, профессор Ибрагьимил МухIамад, халкъиял шагIирзаби Залму Батирова, КъурбанмухIамад МухIамадов, хъвадарухъаби МухIамад ГIабдулхIалимов, ГIайшат ГIалиева, ПатIимат ГIабдурахIманова, шагIирзаби ГIайшат Малачиева, ТубхIат Зургьалова, МахIмуд-Апанди МухIамадов ва цогидалги.",
        "МагIарулазул гьанжесеб адабият буго «Гьудуллъи» журналалъул гьурмазда. Халкъалъул къисматалъул хIакъалъулъ пикраби, тарихиял макъалаби, цIиял асарал – бечедаб буго гьеб басмаялъул хазина.",
        "Журналалъул редактор МухIамад ПатахIовас гIуцIана «ШигIрабазул годекIан» абураб, Дагъистаналъул миллияб политикаялъул рахъалъ министерствоялъул къайимлъиялдалъун биччараб гьанжесеб авар литератураялъул антология ва гIумруялде рахъинарулел руго жеги чанги батIи-батIиял пайдаял ишал, проектал.",
        "Аралда таманча речIчIани, бачIунеселъ гIарада речIчIулилан хъвана «Дир Дагъистаналда» ХIамзатил Расулица. «Гьудуллъи» журнал цIалулев, гьелъие подписка гьабурав чиясда киданиги кIочене гьечIо жиндир халкъги, мацIги, адабиятгун маданиятги. Миллаталъул рухIияб бечелъи буго гьаб басмаялда. Нилъедаса ратIалъарал, Дагъистаналъул, Россиялъул ва дунялалъулго литератураялда лъалкI тарал шагIирзабазул ва хъвадарухъабазул асаразегун гIумруялъе цIияб куцалда къимат кьурал, гьезул тIахьал цIия-цIиял гIелазе рагьулел хасал номералги риччала «Гьудуллъиялъул» редколлегиялъ.",
        "Гьединал спецвыпускал, хасал номерал риччана Расул ХIамзатовасул, Фазу ГIалиевалъул, Муса МухIамадовасул, ГIабасил МухIамадил ва цогидалги рагIул устарзабазул юбилеязде.",
        "Нилъер халкъалъул ургъел бугев, миллаталъул рухIияб гIумруялдаса ва адабияб хазинаялдаса ватIа тIезе бокьичIев, магIарул мацIги цIарги, яхIги махIги тIубан жиндилъа тIагIинчIев магIарул чи «Гьудуллъи» хъвазе гIедегIизе вуго.",
        "Нилъер халкъалъул буго дунялго асир гьабураб адабият. Гьелъул хIурмат гьабизе тIадаб буго бищун цебе нилъеда. Аваразул рагIул устарзабазул щвалде щварал асараз инсан куцала, чаран кинигин, лъадарула, гIаданасулъ гIаданлъи тIирщизабула, пикру гьабизе, гIакълу босизе ахIула, бечедаб нилъер авар мацIалъул тIадегIанлъи цIунула ва гьурщула.",
        "Бокьилаан «Гьудуллъи» журнал хъвазе бищун цебе хIаракат бахъани школаз, хасго авар мацIалъул мугIалимзабаз, районазул ва шагьаразул маданиял гIуцIабаз, клубаз, библиотекабаз. Гьеб ишалъулъ цебехъанлъи бихьизабизе мустахIикъаб букIинаан магIарулаз гIумру гьабулел районазул нухмалъулезги.",
        "Адабияталъ, литератураялъ цIунула ва борхалъиялде бахинабула миллияб мацI, мацI гьечIони, халкъ букIунаро.",
        "Жакъа нилъер халкъалъул бищун кIвар бугел суалазул цояб ккола рахьдал мацIалъул суал. Цо-цоял авар мацI бицине «нечолел» руго. Дурго халкъалдаса ва мацIалдаса нечезе гуро кколел, роххизе ва чIухIизе ккола. Гьедин гьабула дунялалъул тIолго миллатазги.",
        "«Гьудуллъи» журналалъул жилдалда нилъеда ратула гьадинал рагIаби:",
        "БацIцIадаб магIарул мацI,",
        "МагIнаяб адабият,",
        "Арабги, гьанжесебги –",
        "Гьале дуе «Гьудулъи».",
        "Нилъерго гIадат, гIамал,",
        "Кици, бицен, махсаро;",
        "Хабар гьуинаб гьобол –",
        "Гьудуллъун ккве «Гьудуллъи».",
        "Тавпикъ кьеги магIарулазе «Гьудуллъиялъулгун» гьудуллъи гьабизе ва нилъер мацIги беричаб, бечедаб, гьайбатаб рухIияб дунялги цIунизе. Амин.",
        "Аралда таманча речIчIани…",
        "Хабалалъ гIадинаб сихIкъотIи буго",
        "Росдал годекIаниб. – БакIлъи щиб алъул?!",
        "Харбал, биценал, рекалаби…",
        "«ГIакълуялъул дандерижи»",
        "МагIарулазул гьунар тIокIав шагIир, хъвадарухъан, публицист, жамгIияв хIаракатчи, Дагъистаналъул Хъвадарухъабазул союзалъул авар адабияталъул секциялъул нухмалъулев, «Гьудуллъи» журналалъул редактор, Расул ХIамзатовасул цIаралда бугеб Дагъистаналъул Пачалихъалъулаб ва ХъахIабросулъа МахIмудил жамгIияб шапакъатазул лауреат МухIамад ПатахIовасул «ГIакълуялъул дандерижи» абураб цIияб тIехь къватIибе бачIана. «Миллаталъул» редколлегиялъ баркула МухIамадида ва тIолалго магIарулазда гьеб лъикIаб мажмугI къватIибе бачIин. МухIамадие гьарула хадубккунги гьединал саламатал тIахьаздалъун цIалдолел рохизаризе сахлъиги, тавпикъги, рекIелъ асаразул цIа гьелегьинги.",
        "Биценаздасан ва рекалабаздасан данде гьабураб гьеб тIехь лъугьун буго кIудияб даражаялъул адабияталъул мажмугIлъун. КIудиял, гъваридал, пасихIал ва гIужилал пикраби жанире росун руго рекалабаз, кIижугьабаз. Авар адабияталда Инхоса ГIали-хIажиясго кьучI тIамураб гьеб къагIида, жанр жеги цебетIезабулеб буго ПатахIовас. ЦIияб тIехьалъе мустахIикъаб къимат кьун, цеберагIи хъван буго Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадовас.",
        "Чанги магIарул росдае гIаммаб гIузру загьир гьабулеб буго МухIамад ПатахIовасул цIияб тIехьалда бугеб гьаб кIиго мухъалъ:",
        "Хабалалъ гIадинаб сихIкъотIи буго",
        "Росдал годекIаниб. – БакIлъи щиб алъул?!",
        "МагIарулазул жакъасеб хIалалъул цо кIвар бугеб рахъ бихьизабулеб буго гьеб кIижугьаялъ. Росаби чIороголъиялъул, риххиялъул, рехун теялъул унти ккун буго МагIаруллъиялда. Гьеб суал борхулеб буго шагIирас ва нилъер миллат хирияв гражданинас. Гьединал, пикру гъваридал, рекIелъе рортулел, такрарлъи гьечIел, гIицIго МухIамад ПатахIовасе хасиятаб къагIидаялда хъварал асарал руго «ГIакълъуялъул дандерижи» тIехьалда. «Миллаталъул» жакъасеб номералда рахъулел руго цIияб мажмугIалдаса чанго биценги рекалабиги.",
        "«Миллаталъул» редколлегия",
        "Сабру",
        "(ункъо бицен)",
        "1.",
        "БукIанила мадугьалихъ бугеб кIиго росу. ДагIба-рагIи кьалде сверун, цояб росулъа гIолохъанчияс чIванила цогияб росулъа гIолохъанчи. Рахъанилаха чIварасул гIагарлъиги, гьеб росдал цоги гIолохъабиги ахIуд. Дол цоялги гIенеккун чIелищ, рачIанила гьезулалги. Гьоркьоб дагьаб гурони манзил гьечIого, гьанже гурони гьанже цоцазде инин кколеб хIалалъ хIалуцун букIанила кIиябго къукъа. Циндаго, дов чIаго хутIарав гIолохъанчиги цадахъ вачун, цевегIан вачIанила гьесул эмен ва абунила:",
        "- Дир васасул квердасан хун вуго живго гlaдав гIолохъанчи. Гьелдаса вохарав чи, нужерго гIадин, нижерги гьечIо. Дица дирго вас кьолев вуго чIварасул гIагарлъиялъухъе къисас босизе. Гьелдалъун ккара-тарабги кIиябго жамагIаталда кIочон те, Аллагьасул хIукмуялдаги разилъун, цебего гIадин, гьудуллъи-божилъиялда нилъги рукIине руго.",
        "Боржунеб тIотIол сас рагIулеб гIадаб сихIкъотIи лъугьанила сверухълъиялда. Киназдаго ккун букIанила, гьес абуралдаги разилъун, дов чIварав васасул инсуца яги гьесул вацазул цояс гьадав гIолохъанчи чIвалилан. Амма кканила гьезда ракIалда букIинчIеб жо. Инсудаги васасдаги аскIове вачIанила чIварав гIолохъанчиясул эмен. Гьес ракIчIараб, борхатаб гьаракьалдалъун абунила:",
        "- Вагъизе ккун вуго кIиго гIолохъанчи. Гьелъие гIилла щиб букIарабали лъаларо. Лъазабизе нилъги лъугьинаро. Квер цебе ккун, гьав гIолохъанчиясдасан дир вас хун вуго. Гьесдаса гьав васасул щибниги тIокIлъиги дида бихьулеб гьечIо. Рес букIана дос гьав чIвазеги. Дир васасул талихI къун буго, гьав цоясе икъбал ккун буго. Гьанже гьелда гьабизе жо гьечIо. Дун гьасда тIаса лъугьарав вуго, цоцазда тушманлъи лъазабизеги хIажат гьечIо. Бокьиларо дие, гьаб лъугьа-бахъиналъе гIоло нилъер жамагIатазда гьоркьоб кьватIел ккезе. Нилъер кIиябго росу, цебего гIадин, божарал мадугьалзабилъун хутIизе ккола.",
        "КIиявго инсуе баркалаги кьун, гьеб къотIиялда киналгоги разилъанила, кIиябго жамагIаталъ лъикIаб адаб-хIурматалда дов гIолохъанчиги вукъанила.",
        "2.",
        "Доб, магIарулал гуржиялъе чабхъад хьвадулеб заманалда, Унсоколоса вукIун вуго ГIусманил НурмухIамад абулев, сверухълъиялдаго бахIарчилъиялъул цIар рагIарав, цIакъ лебалав бодул цевехъан. Гьесул багьадурлъиялъул xlaкъалъулъ гIемерал биценал руго халкъалда гьоркьор тIиритIарал.",
        "Цо тохаб бакIалдасан НурмухIамадида раг\\yлa, гьев чабхъаде араб мехалъ, лъади пуланав гIачивехьасулгун бухьеналда йикIуней йигилан. Божилареб гIадаб жоялда божизе кIвечIониги, кисан гьеб хабар бижарабали мухIканлъи лъазабизе хIукму ккола гьесул. РикIкIадаб сапаралде унев вугилан лъадудаги абун, къоялъ гIешдерил рохьов свера-тирулевги вукIун, къаси сордо бащалъараб гIадаб мехалда щола ГIусманилав рокъове. Рос тIадвуссинарилан ракIчIарай гьей гIаданги, вокьулевги аскIове ахIун, парахат йикIуна. Доб хабар чIобогояб гьури-муч гуреб, ракIгъанцIизабулеб хIакъикъат букIин баянлъарав НурмухIамадица, кигIанго жанисан воркьулев вугониги, живго кквезе хIаракат бахъула.",
        "Жийго хадуйги йитIун, ахIула лъадул эменги, вацалги, росдал дибирги. Гьезда цебесан жинцаго цIарги тIамун, гьадав гIачивехьасе гьелъул магьари лъеян буюрула дибирасе. Балъгояб рогьоялъухъ рагьараб къисматги щун, гьел кIиялгоги къватIире уна, расги лъугьинчIеб гIадин рокъов ГIусманил НурмухIамадги парахалъула. (Гьеб биценалъул кьучIалда хъвараб «Сабру» абураб гIезегIан кIудияб поэма буго Мух\\амад Патах\\овасул. - Ред).",
        "3.",
        "Жиндир гIелмуялдалъунги гIакълуялдалъунги цIар рагIарав Сугъралъа ГIабдурахIман-хIажиясул вукIана лъабго вас. Лъабабилев, бищун гьитIинав вас МухIамадхIажи Дагъистаналъул ункъабилев имам вукIаравлъиги гьесул къисматги киназдаго лъала. КIиявго кIудияв вас - ХIажимухIамадги АхIмадибирги, тIадегIанаб динияб цIалиги гьабун, цояв Турциялда, цояв ЦIоралда рукIуна шаригIат тIибитIизабулел. Гьоркьор дагьалго къоял гурони инчIого, хун руго гьел битIун завалаб ригьалда ругел гIолохъаби. Гьеб захIматаб камиялъул ругьел бараб кагъат бачIуна ГIабдурахIман-хIажиясухъе. Кагъат цIалулелъул, гьесда аскIор рукIуна гIезегIанго мутагIилзабиги. Устарас абула:",
        "- Дир кьер хисанищ, гIолохъаби? - илан.",
        "- ХисичIо, - ян жаваб кьола гьез.",
        "- Аллагьасе рецц бугоха, - ян абула гьес, гьурмада кIиябго кверги бахъун. - Дун хIинкъун вукIана, кьер хисун батилилан. Дир васал къадаралде щун ругоха, дир лъимал. Иманалда ккун ратаги гьел. Аллагьас кьун рукIана дие гьел, Гьес нахъе рачунги ун руго. Разиго, тIадаб иш гIадин, къабул гьабизе ккола нилъеца гьеб.",
        "Хадуб гьев лъадухъе рокъове жаниве уна ва абула гьелдаги:",
        "ПатIимат, цо пуланав чияс нилъехъе цIунизе кьун рукIарал хириял жал нахъе кьеян гьев вачIани, кьезе ккелаанищ?",
        "- Ккела, - ян жаваб кьола гьелъ, росасул гьел рагIабазда нахъа балъголъи букIинги бичIч\\ун.",
        "- Гьединго буго Аллагьас нилъее кьолеб рахIматги. Кьурал гIадин, лъималги бечелъиги нахъе росизеги хIалкIолъи буго Аллагьасул. Нилъ гьелдаса пашманлъизе, яги рихха-хочизе бегьуларо. Нилъер ХIажимухIамадги АхIмадибирги Аллагьас жиндихъего ахIун руго. Гьелда сабру гьабеха дуца. ГIодиги кIваричIо, гIасиял жалги гьаруге.",
        "КватIичIого сугъулдерил жамагIат бакIаранила гьесул азбаралде. Гьездаги ГIабдурахIман-хIажияс абунила:",
        "- ГIалимзаби хвани, эбел-инсуе камуларо, росдае камула. Дир васалги эбел-инсуе камичIо, росдае камуна. Гьанже нуж парахатго рукIа.",
        "4.",
        "ХIажимурадил цIар киса-кибего цIакъ машгьурлъараб мех букIун буго гьеб. Лага-черх битIарав, лъикIаб жигар-жаналъул цо гIолохъанчиясда ракIалде ккун буго гьевгун вагъун бергьине ва гьелдалъун, гьесул бугеб машгьурлъи-цIар жиндиего «босизе». Гьеб мурадгун ХIажимурадихъе щведал, гъасда гIодов чIун ватун вуго гloлохъанчиясда гьев.",
        "- ЧIалгIана дида, ХIажимурадго ХIажимурадилан, киназго, кидаго дуе цIар-рецц гьаби. Дудаса къураб жо дир щиб бугеб, - ян абун буго гIолохъанчияс гьесда. - Дица бихьизабила кинав нилъер бахIарчияли. Бокьани заруд, бокьани хвалчад вагъизе вахъа дунгун.",
        "БахIарчилъи борцине ккани, батIаго рагъизе кколаро, гьудулавчи, - ян гIодове виччан жаваб кьунила ХIажимурадица. - РачIа кIиясго гьале гьаб цIадуде цого къагIидаялъ килщал кквезе. ЦIикIкIун мехалъ бухIи хIехьезе кIварав вукIина нилъер бахIарчи.",
        "Гьеб къотIиялда гIолохъанчиги разилъун, ккунила кIиясго цIадуде килщал.",
        "Заманалдасан гIолохъанчияс туркIун нахъе босанила килищ.",
        "Гьелеха, дир диналъул вац, - ян абунила ХIажимурадица. - Цоги лахIзаталъ дур сабру гIун букIарабани, дица нахъе босизехъин букIана килищ. Гьеле гьеб цо лахIзаталда бараб жо букIуна бахIарчилъи.",
        "Ккаралъуб бицараб берцинаб рагIи",
        "(кIиго бицен)",
        "1.",
        "«Ширазалъул берциналъ дун къираллъун гьавуни,",
        "Дица гъелъий кьелаан Самаркандгун Бухара...»",
        "ГIага-шагарго гьединал жугьаби руго анцIила ункъабилеб къарнуялда вукIарав Ширазалдаса Хафизин абулев шагIирасул.",
        "РагIун руго гьел рагIаби дунялго кверде босизе анищалда вукIарав Рекъав Тимурида. ХIаталдаса ун ццидахун вуго гьев. Бокьаралъуса валагьун, гьел жугьаби ургъарав чи жиндихъе вачеян буюрун буго Тимурица. Гьев вачIинелде боркьун, гьелегьинабун цIаги букIун буго. Вачун вачIун вуго Хафиз. АхIдон вугоха гьесде Тимур, гьалщинал биялги тIун, хIалхьезегIан гIадамалги гъурун, дица рахъарал Самаркандги Бухараги цо щияли лъаларей гIаданалъул кIветIалда бугеб тIанкIалъухъ кьелин абизе мун щив чийин. Гьединаб ихтияр лъицайин дуе кьураб. ГьабсагIат гьагъаб цIадавеги рехун, дица дур рахъу гьабилин.",
        "Хафизица, щибго хIал хисичIого, гьимизеги гьимун, жиндаго тIад букIараб тIутIу-хъухъураб ретIелги бихьизабун, рахIму-цIоб лъаларев гьев чиясда абунила:",
        "— Я, бетIерчIахъаяв ханзабазулги хан, гьединав сахаватав вукIинчIевани, дун гьадинав мискинав вукIинаанищ, — илан.",
        "Бицуна, гIумруялда жаниб тIоцебесеб нухалъ гьадаб къоялъ гьиманила Рекъав Тимур. Гьадинал гIадамал цIунизе кколилан, къали меседилги кьун, кIудияб адаб-хIурматалда нахъе витIанила гьес Хафиз.",
        "2.",
        "Бихьарабила макьилъ цо ханасда, жиндирго киналго гIусал-цаби рахъун. Гьебги рекIее гIечIого, жиндирго улка-ракьалда ругел киналго макьаби къотIулел чагIи данде гьарунила гьес. Цо-цоккун гьелги ахIун, макьу бицине хIукму кканила ханасул. АхIанила цояв. Бицанила макьу.",
        "- Валлагь, цIакъ квешаб макьу бугоха гьеб, дур бетIерчIахъаяв, - илан абунила гьес. - Кинабго цебесеб гIагарлъиги хун, мун цохIо хутIизе вугин абураб магIна бугоха гьелъул.",
        "- КъотIе хIамил бетIер, - абун ахIданила хан.",
        "КIиабилесулги, лъабабилесулги, хадусезулги къисматалги гьединалго кканила.",
        "ВачIанила ахиралдаги цо хутIарав макьаби къотIулев чи ханасухъе вачун. Бицанила гьесдаги гьадабго макьу.",
        "- Гьеб цIакъ лъикIаб, мун вохизе ккараб макьу буго, бетIерчIахъад, - ян абунила гьес ханасда - Дур хъизан-агьлуялда, гIага-божаразда гьоркьоб бищун гIумру халатав чи мун вугин абураб магIна буго гьелъул. Гьелдасаги кIудияб талихI щиб букIинеб чиясе.",
        "Г\\емераб гIарац-меседги кьун, нухда peг\\aнила ханас гьев чи.",
        "Ханго хан вукIаниги, гIажаибав чини вугоха мун, - ян абунила вазирас ханасда. - Дол цояз бицаралдаги гьадас абуралдаги гьоркьоб батIалъи щиб бугеб? Дозул дуца бутIрул къотIизаруна, гьадав чиясе баркалаги гIарац-меседги кьуна.",
        "Досда бицинениги лъана, - илан къокъаб жаваб кьунила ханас вазирасе.",
        "ТIутIазда тIадцин ихтияр гьечIев хан",
        "БухIараб бакъукь, гIицIаб авлахъалда, тIад тIагъур, гурде яги хьитал гьечIого, гIодов чIун вукIанила гIетIуда вецIцIулев язихъав, унтарав цо чи. ТIадежоялъеги, тIад рещтIун тIутIазги цIакъ лазатбахъи гьабулеб букIанила гьесие.",
        "Жиндирго чукъа-ракъангун тира-сверизе вахъарав гьеб улка-ракьалъул хан щванила гьесде тIаде.",
        "- Дур мурад бице, лъикIав чи, - ян абунила ханас гьесда. - Щиб абуниги, тIубазе буго дица. Гьаб дунялалда дида гьабизе кIолареб жо щибго гьечIо. Дидаса хIинкъулареб жоги цониги гьечIо.",
        "- Дун гIадав пакъирасул кIудияв ханасда гьаризе гIемер жоги щиб букIинеб. Аллагьасе гIоло, гьал тIутIал дида аскIоре къалареб хIал гьабе. БитIахъе чIвалев вуго дун гьаз, - илан гьаранила гьес.",
        "Хан валагьанила гьесухъ, цинги абунила:",
        "- Гьеб гьари тIубазе дида кIоларо. ТIутIазда тIад ихтияр дир гьечIо. Гьел дудаса рачахъизе дида кIоларо.",
        "ТIутIазда тIадцин ихтияр гьечIев дуда дунялалда бокьараб жо гьабизе кинха кIолеб? – илан, бачIинчIониги, гьиманила гьев чи.",
        "Гьесул рагIаби рагIичIеб ххвелги гьабун, ханас гьеб бакIалдаса хехго нух босанила.",
        "ГIурччинал кагътазул кунчIи чIварабго,",
        "ЧIахIиял чагIицин гIисинлъулел куц",
        "* * *",
        "ГIурччинал кагътазул кунчIи чIварабго,",
        "ЧIахIиял чагIицин гIисинлъулел куц.",
        "* * *",
        "БитIараб бицине бегьулеб гьечIо,",
        "Гьереси бицине рекъараб гьечIо.",
        "***",
        "Бертин магIирукъалде гIемер бихьана сверун,",
        "МагIирукъ бертинлъараб биценалъцин рагIичIо.",
        "* * *",
        "Унти я рогьо гуро,",
        "Ялъуни гьунар гуро.",
        "***",
        "ХIаким лъикIав ккола, вачIараб къоялъ,",
        "ВачIаравго гIадин, уневлъи лъалев.",
        "* * *",
        "Дие бокьаниги, бокьичIониги,",
        "Кьураб суал бихьун, бижула жаваб.",
        "* * *",
        "Гьаб дуниялалъул пайда гьечIолъи",
        "ГьечIеб ритIухълъиялъ бицунеб буго.",
        "* * *",
        "ТIегьлъун бижичIолъи зазил гIайибищ?",
        "Зазлъун батичIолъи тIогьол гьунарищ?",
        "* * *",
        "Рохел чиясухъе гьикъун бачIуна,",
        "Къварилъи, бацI гIадин, балъго речIчIула.",
        "***",
        "Бицунареб гьикъун щай,",
        "Гьикъулареб бицун щай.",
        "***",
        "Дуца веццичIони, дун квешлъиларо,",
        "Дуца какунилан, дун лъикIлъиларо.",
        "* * *",
        "Дун вокьулездаса, вокьулареца",
        "Кьурал дарсаз гIемер гIакълу щвана дий.",
        "***",
        "МатIуги, рагIадги, дандерижиги –",
        "Божизе бегьула гьел лъабаздаго.",
        "* * *",
        "Чиясе гьабураб лъикIлъиялдаса",
        "РакIбухIизе ккараб бачIунгеги къо.",
        "Жинда хIакъирлъиялъ хIал гьабурасин",
        "ХIакъирлъи бецIизе бакI балагьулеб.",
        "* * *",
        "ГьечIелъуб божилъи балагьулев чи –",
        "Гьорода бадиве тударулев чи.",
        "***",
        "ЧIван хваравщинав чиги",
        "БахIарчи вукIунаро.",
        "* * *",
        "Заманги къисматги тIасабищизе",
        "ТIадегIанас лъийго кьечIо ихтияр.",
        "***",
        "ГьитIинаб рукIнив вукIун, кIудаб рагIи бицунев,",
        "ГIужгьечIуда борчIараб тIинчIхIелкида релълъуна.",
        "***",
        "ДандчIвана дидаги чанги лъалаби,",
        "ЛъачIеланищилан ракIалде ккарал.",
        "* * *",
        "Данде гьечIеб рокьул кьалбал къотIизе",
        "Къуват батизе кIвей кIодолъи буго.",
        "* * *",
        "ЛъикIалин ккаразул лъикIлъи батула,",
        "ЛъадатIе тIинкIараб тIатIи гIадинаб.",
        "* * *",
        "РагIи лъугIаралъуб магIу баккила,",
        "ЛъикIлъи камуралъуб квешлъи рещтIина.",
        "* * *",
        "Гьелъийги долъийги гIилла бугони,",
        "Багьана балагьи гьадингояб жо.",
        "***",
        "СихIругун хIалихьалъи вацлъиялда хIалтIараб",
        "ХIасил буго цIодорлъи - цIакъаб жо кколебдай эб?",
        "***",
        "Дуде хIакимасул бугеб балагьи,",
        "Гьесул кIихIатIилаб гьоялъ бицуна.",
        "* **",
        "Байрам баркулаго абурабщинаб",
        "Уябин кколелги ратула чагIи.",
        "***",
        "Намус хIакимасул хIурудахъ уна,",
        "ХIелхIелчагIи сверухъ ракIараралго.",
        "***",
        "Гьудуллъи бижула божи бугелъуб,",
        "Гьудуллъи гьабула пайда щолелъуб.",
        "МагIарулазул росаби",
        "КIкIуяда: 73 росу",
        "2018 соналъул 15 июлалда Гъуниб районалъул «Сельсовет “Куядинский”» росдал поселениялъул ракьалда бугеб спортивиябгун сахгьариялъул «Сахлъи» лагералда хъвадарухъабаз дандчIвай тIобитIана гьитIинал цIалдолезулгун.",
        "120 лъимер…",
        "Дагъистаналъул районаздаса ва шагьараздаса 120 лъимер каникулазул заманалда «Сахлъи» лагералда хIухьбахъулеб буго.",
        "Лагералда ругел лъималазулгун дандчIваялда гIахьаллъана Дагъистаналъул Хъвадарухъабазул союзалъул председатель, Поэзиялъул театралъул художественияв нухмалъулев, халкъияв шагIир МухIамад АхIмадов, Россиялъул Хъвадарухъабазул союзалъул член, «Гумбет» газеталъул ва «Аварпресса.ру» порталалъул бетIерав редактор ХIамзат ГIизудинов, поэт, педагог МухIамад ХIасанов ва цогидалги.",
        "МухIамад АхIмадовас цIалана жиндирго цIиял кучIдул, лъималаздехун малъа-хъваялъулал рагIаби абуна, тIад хъвай-хъвагIаял гьарун, гьезие тIахьал сайгъат гьаруна. Лъималазе кучIдул цIалана ва пайдаял кIалъаял гьаруна ХIамзат ГIизудиновас, МухIамад ХIасановас ва цогидазги.",
        "Гьеб тадбиралда гьединго гIахьаллъана Кьогьоб росдал библиотекаялъул нухмалъулей Гулжагьан ГIалибулатова ва ГIурала росдал библиотекаялъул нухмалъулей РайхIанат ХIасанова.",
        "Хьоподаго кьурейила…",
        "«Лъимерлъиялдасаго тарбия кьезе ккола гIолеб гIелалъе. ХIадисазда хъван буго, кинидаса бахъараб лъималазе тарбия-лъай кьеян. Хьоподаго кьурейин жулилан абиги буго аваразул. Лъимал гIезе ккола ритIухъаллъун, ракIбацIцIадаллъан, лъай щвараллъун, кинабго рахъалъ церетIураллъун. ТарбиячагIазул, мугIалимзабазул, умумузул, тIолго жамгIияталъул масъалалъун ккола лъикIал тIабигIатал, хасиятал лъималазулъ куцай. Гьеб масъала тIубаялъе цо рахъалъ квербакъи гьабула художественнияб литератураялъги. ЛъикIалщинал хасиятал лъадарула чиясулъ искусствоялъ. Лъимерлъуда лъола кьучI вукIинесев инсанасул. Лъимал ругьун гьаризе ккола ургъизе, цере суалал лъун, гьел тIуразе, битIараб нухдасан церехун ине», – ян абуна ХIамзат ГIизудиновас.",
        "Спортивиябгун сахгьариялъул «Сахлъи» лагералъул нухмалъулев Мурад ГIалиевас гьалбадерида лъикIаб дандчIвай гьабуна, бицана гьезда гьеб идараялъул хIалтIул низамалъул, лагералда гIуцIарал шартIаздаса лъимал рази рукIиналъул.",
        "КIкIуядерил расалъи",
        "КIкIуяда ккола бечедаб тарихалъул ракь. КIкIуядисезул эркенаб жамагIаталда гьоркьобе уна 73 росу-кули. Цо-цо рукъ бугеб кули рикIкIани, 77-ялде бахуна гьезул къадар. БакътIерхьудасан КьилимегIералъ ва бакъбаккудасан ГъунимегIералъ сверун ккураб жаниблъиялда буго КIкIуяда. ТIабигIат берцинаб бакI буго гьеб. КIкIуяде хъилги тIун буго, лъаразда тIасан кьоялги ран ва ралел руго. КIкIуядаса ккола Россиялъул халкъазул мацIал школаздаса рачахъиялъул законопроекталда данде вахъине кIварав Дагъистаналъул Халкъияб Собраниялъул депутат МухIамад КIудиявмухIамадовги. «Сахлъи» лагералъул нухмалъулев Мурад ГIалиевас рагIи кьуна гьениб авар мацI лъазабулеб роолаб мактаб хIалтIизе биччазе. Гьеб иш гIумруялде бахъинабизе гьесие хIажат буго миллияб мацIалъул, адабияталъул ва маданияталъул хIаракатчагIазул квербакъи. Тавпикь кьеги лъикIал ишал гIумруялде рахъинаризе. Амин.",
        "МагIарул росаби",
        "Сагъри кьодухъ гьабураб Гьима гIурухъ батулеб",
        "Игьали росулъе ва гьеб росдал тарихалъулъе сапар",
        "2017 соналъул 31 октябралда, гьаб анкьалъул талат къоялъ, щвана магIарулазул Игьали ва гьарадирил лъабабго росулъе. «Миллат» басма цIалулел магIарулазда лъала ниж халкъалда гъорлъ ругьунал, гIадамазухъе сапарал рухьулел, гьезул масъалаби, гIузраби, суалал рорхулел, гьел тIураялъе квербакъи гьабулел журналистал кколеллъи. «Миллаталъул» редколлегиялъ хIаракат бахъула жамгIиялги, маданиялги, тарихиялги, цогидал кIвар бугелщиналги суалал бегIерго газеталъул гьурмаздасан гьоркьор лъезе. Гьаб макъалаялда бицен гьабизе буго Игьали росулъ бугеб ахIвал-хIалалъул.",
        "Исламалъе ва Кавказалъе гIоло рухIал кьуна",
        "Игьали росдал администрациялда гъорлъе уна жибго Игьали, Кунзахъ, Лъанлъари ва ЦIаналъ росаби. ГIаммго гьел росабалъ гIумру гьабун буго ункъазаргогIан чияс. Гьеб ккола магIарулазул кIудиял жамагIатазул цояб ва Бакълъул мухъалда бищун кIудияб росу. Тарихалдаги кIудияб лъалкI тана игьилдерица. ГIарабазул сапарчагIазул ва тарихчагIазул хIалтIабазулъги ратула игьилдерил хIакъалъулъ мухъал. Масала, Ибн Рустаца хъвалеб буго VIII гIасруялдаго букIараб кIвар бугеб Аргъвани – Игьали – ТIануси нухалъул хIакъалъулъ.",
        "Шамил имамас 220 сон тIубалеб лъагIел кколелъул, Кавказалъул КIудияб рагъул заманалда ва Имамат гIуцIиялъулъ игьилдерица гьабураб гIахьаллъиялъулги рехсей гьабизе бокьун буго гьаб макъалаялда. Игьалиса КIудияв СагIид вукIана кавказиязул къеркьеялъул церехъабазул цояв. Имамлъун вищизе мустахIикъав вугилан, гьесул рахъккурал гIалимзабиги рукIун руго. Чачанлъиялда боял ракIарулаго, шагьидлъун вуго гьев. АнцI-анцI игьалисев шагьидлъана 1832 соналъул 17 октябралда Гендерил къварилъухъ ккараб рагъулъ, ГъазимухIаммад имамасда цадахъ. Гьединго исламалъе ва Кавказалъе гIоло рухIал кьуна игьилдерица 1839 соналда АхIулгохIдаги цоги гIемерал гъазаваталъул кьалазулъги. 1842 соналъул июналда Игьали росулъги ккана кIудияб рагъ. ЦохIо жиндицаго гIемерал тушбаби чIварав Игьалиса рагъухъанасул къиса хадуб Булач ХIажиевас тIехьалдаги бахъун букIана.",
        "Имамат цIунун рагъ ккана машгьураб Сагъри кьодухъги. ГIор данде къараб бакI буго гьеб. Игьалисес абурал рагIаби руго: «Сагъри кьодухъ гьабураб Гьима гIурухъ батулеб», – абураб, авар кицилъун лъугьараб каламги. Гьанже Сагъри кьода аскIоб буго чабах гъурулеб завод ва Хунзахъе бачараб газил рогIоро. Бакълъулазул гIарзал рукIуна, Хунзахъ, Болъихъ, ЦIумада мухъазде жидер районалдасан кIиго газил рогIоро лъуниги, жидее гьеб нигIмат хIалтIизабизе щвечIилан. Иццул кIалтIаги рукIун, къечон холезул мисал буго гьаб мухъалъул жамагIатазул.",
        "169 игьалисев",
        "Россиялъулгун Япониялъул рагъда гIахьаллъун вуго анкьго игьалисев. Гьеб росдал вакилзаби рагъана ТIоцебесеб дунялалъул кьалда ва граждан рагъул тунка-гIусиязда.",
        "КIудияб ВатIанияб рагъда гIахьаллъана 169 игьалисев, гьезул 51 чи гурони тIадвуссинчIо. Мичуринил цIар бугеб колхозги букIана советияб заманалда гьеб росдал. Рана школал, участкаялъул больница ва цоги идарабазул минаби. ГIемерлъизаруна ахаз ккурал гектарал. КъанагIатал ва пайдаял пихъал рижула игьилдерил жаниблъиялда. Амма гьеб пихъ кьезе завод яги цех гьечIо районалда. Цо заманалда ЧIиркъатIа хIалтIулеб букIана консервабазул завод. Гьанже гьеб чIун буго, инвестициял абурал жал гьечIолъиялъ.",
        "1972 соналда Игьалиб адабияталъул байрам букIана. ГIачIила байданалда гьабураб гьеб тадбиралда гIахьаллъана Расул ХIамзатов, Ян Френкель, ГIумар-хIажи Шахтаманов, Даку Асадулаев ва цоги машгьурал гIадамал.",
        "Игьали буго гьединго шагIирзабазул, композиторазул ва кочIохъабазул рахъалъ кIудияб тарих бугеб росу. ЦIадаса ХIамзатица абулеб букIун буго ГIарашил ГIумар гIадав кочIохъан магIарулазул вахъинчIилан. Игьалиса (ЦIаналъа) ккола аваразул машгьурав кочIохъан Сайгидсалим Жамалудиновги.",
        "Игьалиса Чупалав, чураги дур мунагьал…",
        "«Гумбет» басмаялъ бакълъулазул ракьалда 2017 сон рагIизабун буго гIалим, шагIир, гIакъил, философ Игьалиса Чупаласул лъагIеллъун. Исана гьес тIубала 140 сон. Россиялъул ГIелмабазул академиялъул Дагъистаналъул гIелмияб централъул МацIалъул, адабияталъул ва искусствоялъул институталъ, «Гумбет» басмаялъул редакциялъ ва шагIирасул ирсилаз къватIибе биччазе хIадурулеб буго Игьалиса Чупаласул асаразул тIехь. Сиражудин ХIайбулаевас, МухIамад ХIамзаевас ва цоги машгьурал адабияталъул ва маданияталъул хIаракатчагIаз тIадегIанаб къимат кьуна Чупаласул асаразе. Бищун кIудияб хIурмат гьел назмабазул гьабуна халкъалъ, гIадамазда рекIехъе лъала ва, гIажам-тIахьаздасан цоцазде хъван, цIунана захIматал соназда гьесул асарал.",
        "…ГьабсагIат Игьали росдал ругел суалазда гъорлъ руго гьекъолеб лъим гIунгутIи, пихъ кьезе бакI гьечIолъи, школалъул мина басралъун букIин ва цоги масъалаби. Ахал лъалъаялъеги гьеб суал тIаде кколел идарабаз кидаго гуро квербакъи гьабулеб.",
        "Р.S.",
        "Гьарадирил росабазул тарихалъул ва жакъасеб къоялъул хIакъалъулъ цIализе бегьула «Миллаталъул» хадусеб номералда.",
        "ГIизудинил ХIамзат,",
        "Игьали – МахIачхъала",
        "«Миллат» миллаталда кIалъалеб буго",
        "«Миллат» миллаталда кIалъалеб буго,",
        "Миллаталъул милат гьабулеб буго,",
        "БолмацIалъ, тарихалъ цолъизабураб",
        "Авар халкъалъул хIал бицунеб буго.",
        "Бадиса бадибе абулеб рагIи,",
        "Рогьоги гьунарги цIалеб цIадиро,",
        "БацIцIадаб авар мацI гIелахъе кьолеб,",
        "МагIарул ракI бугеб «Миллат» казият.",
        "Кавказалъул мугIрул цIунун къеркьараб",
        "Халкъалъул тарихги цIарги рагьулеб,",
        "ЦIоралда, Шамалда – кир ругониги,",
        "Миллатцоязул рахъ кидаго кколеб.",
        "Сиязда бакараб цIа гIадаб «Миллат»,",
        "ГIасрабаз бекIкIараб къед гIадаб «Миллат»;",
        "ХIинкъи-къай лъалареб, къалам бегIераб,",
        "ГIумрудул матIулъун лъугьараб «Миллат».",
        "БачIинахъего лълъар кквечIони…",
        "ГIелмияб бахIс – яргъил гуреб",
        "КъватIиса пачалихъаздаса рачIунги, журналистал щолел руго ахирал соназда Унсоколо районалъул росабалъе. Гьелъие гIиллалъун ккола районалда ахIвал-хIал хIалуцин, 2007-2009 соназда Россиялъул аскарияз ва милициялъ Генуб операция (КТО) тIобитIи. 2009 соналъул хIасилал гьарулаго, ДРялъул МВДялъ лъазабуна районалда изну гьечIого яргъид гIуцIаразул (НВФ) кIиго къокъа бугилан (гендерил ва белехьдерил). БатIи-батIиял цIех-рехчагIаз бихьизабулеб буго гьаниб гIадамазда гьоркьоб динияб рикьи лъугьун бугилан, гьелъ тунка-гIусияздеги рачине бегьулилан. Районалъул бетIер хIисабалда, гьел суалазул рахъалъ щиб дуца абилеб?",
        "Ункъо-щуго моцI гурони гьечIо дун хIалтIизе лъугьун. Гьеб заманалда жаниб гIезегIан гIодобиччараб хIал буго районалда. Экстремистазул къокъаби гьанир ругилан абун, дида гьел рихьичIо. Гьедин букIаниги, гьеб рахъалъ хIалтIи гьабизе рагьун буго районалъул бетIерасул хIинкъи гьечIолъиялъул рахъалъ заместителасул хъулухъги. Щибаб анкьалъ гьев щола Балахьуни ва Генуб росабалъе. Лъазабула гьениб бугеб ахIвал-хIал. Жиндирго сапаразул хIасил гьабураб кIалъайгун цевеги вахъуна гьев жиб-жиб итни къоялъ райадминистрациялъул данделъиялда. ГъалатI камурав чи ватуларелъул, мекъи ккарал гIолохъаби рукIине бегьула. Дица гIадамазулгун дандчIваял тIоритIана Генубги Балахьунибги. ГIолохъабазда гьоркьоб бичIчIикьеялъул хIалтIи гьабулеб буго. Рохьореги ун, изну гьечIого яргъид гIуцIарал гIолохъаби ратани, гьезул бицун, гьел жидерго рукъзабахъе руссинаризе, жиде-жидер магIишат цебебачине, хъизан-лъималазда аскIор рукIине рачIаян ахIизе хIажат буго. Гьединлъидал гьеб суалалда сверухъ щибаб анкьалъ, щибаб къоялъ хIалтIаби гьарулел руго. Дида ракIалде ккола гIемер кватIичIого гьеб хIаракаталъ унго-унгояб хIасилги кьелилан.",
        "Жакъа къоялда жаниб районалда изну гьечIого яргъид гIуцIарал къокъабазул тIадекIанцIиял гьечIо.",
        "РагIуеги бокьараб дин гьабизеги ихтиярал кьун руго Россиялъул Конституциялъ. «Вагьабизм» абун машгьурлъараб исламияб рикьиялъул гIадамалги, гьез ярагъ кодобе босулеб гьечIони, эркенго теян абула Москваялъул хIакимзабазги Дагъистаналъул нухмалъулезги. Улкаялъул ихтиярал цIунулел гIуцIабаз гьедин толел ругищ гъол? ТIаса лъугьун теялъул (амнистиялъул) бицуна. Гьединал шартIазда кверде рачIаразеги хадуб тамихI гьабуни, гьел гуккани, цогидал разилъиладай ярагъ гIодоб лъезе? Нилъер мадугьалзаби чачаназул президентги гьесул хIакимзабиги цере рукIарал боевикал ккола. ЖамгIият цолъизабичIого, бусурбаби рикьизе, цоцалъ разе гьоркьобе ракьа рехулелги кколел руго…",
        "Дица гьадин абула. Пуланаб рикьиялъул гIадамал загьирлъун ратани, мажгитазда жанир гIодорги чIун, жидер далилалги хIужабиги ритIарал рукIин чIезаре гьез. Генуб босаниги, Балахьуниб босаниги, диниял экстремисталилан жидеде абулел, пачалихъалда, тIалъиялда дандечIарал гIолохъаби жакъа Унсоколо районалда гьечIо. Гьединаб къокъа цебе районалда букIараб батаниги, жакъа кир гьел ругелали дидаги лъаларо, цогидаздаги лъалел гьечIо. Гьел чагIи ралагьулелги гьечIо. Генув мажгиталдеги уна дун, гьениб гьабулеб вагIзаялъухъги гIенеккула. Динияб экстремизмалъ районалъул гIумруялъе асар гьабулеб гьечIо.",
        "Генуса МухIамад Сулеймановгун ва цойги гьединал гIадамалгун дандчIвалищ мун?",
        "Районалъул росабазул имамзабигун рукIуна дир дандчIваял. Цадахъ рекъон хIалтIула районалъул имамгунги.",
        "Лъица квараб 13-абилеб харж?",
        "Кин букIаниги, гIезегIан чIвай-хъвеял ккана районалда. ГIемер хъвана РОВДялъул кIиго нухмалъулевги, ДРялъул Халкъияб Собраниялъул депутат ГъазимухIамад МухIамадовги, Унсоколо районалъул бетIер Казимбег АхIмадовги чIваялъул. Милициялъулгун, прокуратураялъулгун кинаб хурхен букIунеб райадминистрациялъул? Гьел ва цогидалги такъсирал рагьулел ругищ гьез? Районалъул хъахIаб рокъор тIоритIулел данделъабазда гьел суалал рорхулищ? Унсоколо районалъул ОВД-ялъул рахъалъ гIемерал гIарзал рачIуна республикаялъул газетазде: цIияб сон щвей кIодо гьабулаго мехтарал гьел Шамилхъалаялда цоцазулъ рагъанила, РОВДялъул начальникас хIалтIухъабазул «13-абилеб харж» жиндиего ккунила, цинги гъол хIалтIудаса нахъе анила, ва гь.ц., ва гь.ц. Районалъул нухмалъиялъ кIвар кьоларищ «ихтиярал цIунулел хъулухъчагIазул» гьеб рекъечIеб хьвада-чIвадиялде?",
        "Щибаб моцIалъ райадминистрациялда данделъула прокуратураялъул, милициялъул ва ФСБ-ялъул хIалтIухъаби. Районалда лъугьа-бахъарабги гьоркьоб лъун, гьелъие букIине кколеб къимат кьола. Милициялда лъазабун буго щибаб анкьалъ нижехъе баянал щвезареян. ЦIияб сон бачIунеб сордоялъ Унсоколо РОВД-ялда ккараб иш цоги сунда букIаниги бараб жо гуро, мухьал рикьиялда хурхун ккараб жидерго жанисеб суал буго. Райадминистрацияги гIахьаллъун, гьеб лъугьа-бахъин нижеца цIадирабазда лъуна. Гьединал хIужаби хадурккунги рукIунгутIиялъе тадбиралги гьарулел руго.",
        "Погонал рарал гъалмагъирчагIазул административияб тамихIалдениги цIарав чи кканищ?",
        "Дагъистаналъул жанисел ишазул министрас ахIун рукIана гьел жиндихъего. Россиялъул МВД федералияб идара ккола, жидерго хIалтIухъабазе гIадлу гьабиги гьезул иш буго. Нижеца данделъабазда гIицIго къимат кьола гьезул хIаракатчилъиялъе.",
        "«Россельхозбанкалъе» букIунарищ диванго?",
        "Исана тIоцебе тIобитIараб, гьаб сонил бюджетги къабул гьабураб райсессиялда гIахьаллъана дун. «Россельхозбанкалъе» нахъруссинаричIел къарзал районалда гIезегIан ругилан бицана гьениб дуца. Республикаялъул гIемерал районазда буго гьединаб хIал. Ришватчилъиялдалъун росарал къарзаз гIакъуба кьолеб буго гIадамазе.",
        "«Россельхозбанкалъе» тIадбуссинабизе цебего заман щвараб къарзалъул 40 миллион гъурущ налъи буго гьабсагIат районалъул гIадамазда. Дица абулеб буго щибаб росдал бегавулас тIалаб гьабизе кколин налъулаздаса гьеб гIарацилан. «Россельхозбанкалъул» нухмалъулелгун цадахъ райадминистрациялъги хIалтIи гьабулеб буго гьеб рахъалъ. Гьайгьай, квер мекъал чагIиги руго налъулазда гъорлъ, гIарац тIадбуссинабизе хIадуралги руго. Пачалихъалъ заманаялъе биччараб гьеб сурсаталъухъ гIи-боцIи, магIишат гIезабуралги руго. Амма цIикIкIунисел руго, жиндир заманалда гIарацги гъоркь тун къарзалги росун, гьел нахъго руссинариларин чIарал. Гьединал руго 70-80 процент. Гьезул гIезегIаназда уголовниял делаби гьарун руго, судазул хIукмабиги руго. Ункъого делоялъе гьабун буго судалъул хIукму. Судалъул приставалги рачIун, налъулазухъа буголъи бахъулебги буго. Гьел тамихIалде цIалел, туснахъ гьарулелги руго.",
        "«Откатазул» процентал щварал «Россельхозбанкалъул» хIалтIухъабазе букIунарищ диванго?",
        "Официалияб куцалда лъалеб жо гьечIелъул гьелъул. Ришват босулаго тIадго кквечIони, кин гьел къватIир чIвазарилел, судалда цере эхетизарилел?",
        "Россия – хьиндалазул налъулаб",
        "Унсоколо районалъул аслияб масъала Рихьуниб ГЭСалъул хIорикье арал ракьазухъ хIакъикъияб рецIалил гIарац щвей бугин абуна дуца райсессиялда. Гьеб ИГЭСалъ зарал гьабурал гIемерал гIадамалгун дандчIвана ниж. Закониял тIалабал цере лъолел руго гьез: чиясул ихтияр гьечIого, гьесухъа ракьги мина-картги бахъизе бегьуларо; районалъул ва росабазул бутIруз гьезул ихтиярал цIунизе ккола, ва гь.ц., ва гь.ц. ГЭСчагIазин абуни, «погоназул» автоматазул кумекалдалъун гIадамазул ригьзабазда тIаде гъуна лъим. Ахазухъ кьолеб дагьаб гIарцудаги рази гьечIо хьиндалал. ИГЭСалда хурхарал суалал дуца дурго бербалагьиялда гъоркье росун ругин абуна. ДандечIеялъул митингазде рахъаниги, гьебго милиция тIаде тIамулеб буго гIадамазда. Рес гьечIищ гьезул ритIухъал гIарзал тIуразе?",
        "Республикаялъул нухмалъулезулгун рукIунел дандчIваязда дица кидаго борхула гьеб суал. Президентасдаги бицана дица гьелъул хIакъалъулъ. ДРялъул ХIукуматалъул бетIерасул заместитель Ризван ГъазимухIамадов ккола гьел масъалабазул рахъалъ жавабияв. Гьесдаги лъала нижер гIузраби. Пачалихъалъ нижее рецIичIого хутIана: рихьундерил ракьазул 80 гектарги (гьелъухъ цIияб бакI кьезе ккола гьезие), Унсоколо, ГьаракIуни, Майданское, Зирани росабазул 318 гектарги (гьелъухъ гIарац бикьизе ккола ХIукуматалъ). Гьел гурелги, нижее гьаризе тIадал хIалтIаби гIезегIан руго: хIорил рагIал щулалъизаби (200 га), Рихьуни пихъил завод бан лъугIизаби, ГьаракIуни гьоркьохъеб школа эхети, Майданское росда цебесан сангар гьаби, базарал ран лъугIизари, ва гь.ц., ва гь.ц.",
        "Бищунго кIвар бугеб, чара гьечIого тIубазе кколеб масъала буго щвечIого хутIараб рецIалил хIакъ (компенсация) гIадамазе бикьи. Гьоркьор тарал чагIи руго гъора. ГIарац кьезе бихьизабураб судалъул хIукму буго, сияхIал руго – азаридаса цIикIкIун чиясе щун гьечIо рецIел. ГьабсагIат гьел документазул ДРялъул ХIукуматалъ халгьабулеб буго – закониялищ, закониял гурелищ ругелали чIезабизе. ГIицIго гьелдаса хадуб къотIула хIукму.",
        "Гьаб дица дуда бицарабщинаб жоялъул буго цо гIаммаб хIукмуги: техникияб. Гьеб къабул гьабула «Ленгидропроект» абураб идараялъ. Техникияб хIукму щиб жо? Проектги бахъун, документазда хIисаб гьабула щиб гьабизе кигIанасеб гIарац хIажалъулебан: ракьухъ, минабазухъ, ва гь.ц. Биччай, гIага-шагарго цо миллиард гъурщиде бахине… Гьеб техникияб хIукму къватIибе бачIиндал, лъала щиб гIарац гIадамазе кьезе хутIарабали.",
        "БукIине кколеб куцалда гIадамазе гьабураб зиян бецIичIони, районалда гIадлу-низам билълъанхъуларо.",
        "Пакъир –чахъу, мискин-чахъу",
        "ЦIакъ битIараб пикру. Ваамма хьиндалал рази гьечIо гьезул захIматалъухъ, ахазухъ кьолеб багьаялда. Цо сотыхалъухъ анцIазарго гъурущ гурони кьолеб гьечIила. ЦIияб гъветI гIезе ккани, 10-20 сонги къваригIунеб буго…",
        "Жакъа гуреб, араб гIасруялъул 70-90-абилел соназда къабул гьабураб хIукму ккола гьеб. Масала, ГьоцIалъ ГЭС балеб бакIалда гIадамаз мухIканго абулеб буго: гьанжесел, базаралъулал багьабазда бецIе нижее кколеб зарал. Ракьалъе «зеленкаги» буго дозул, гьеб жал бетIергьанаб мулк кколин документалги руго. Жидее бокьараб гIарац щвезе ккани, гьелго документал хIажалъула ансадериеги.",
        "«РФялъул ракьул кодексалда» бихьизабун буго, ракьалдаса пайда босулезухъа бахъанигицин, гьеб бецIизе тIалъулилан…",
        "Ракь ижараялъе щварал, пайда босулел, ва гь.ц., ва гь.ц. – гьелги гьечIо районалда. Законалда чIванкъотIун хъван буго бетIергьанаб ракьалъухъги (собственность), ижараялъухъги (аренда), ва гь.ц., ва гь.ц. – кигIан гIарац кьолебали. Гъоба мухIканго хъван буго: масала, гектаралдаса чан центнер бачIиналъул щолеб, гьелъ кинаб хайир кьолеб…",
        "ГЭС базе байбихьарабго щайха ричIчIизаричIел халкъалда къануналги ихтияралги? ГIадамал цоги нухалъ гуккун ругоха пачалихъалъ.",
        "… Доб заман батIияб букIана. ГЭСалъул хIор эхеде бахиналде жиндир заманалда гIадамазул рес букIана киналго жидерго масъалаби тIуразаризе. ГIемерал дандечIеялъул митингал, забастовкаби рукIана, ГЭС базе биччалеб букIинчIо гIадамаз. Цолъун, гъункун, тIолго суалал тIурачIого гьел митингаздаса нахъе ине бегьулароан халкъ. Цо-цо чагIазул хасал мурадаз хвезабуна кинабго. Масала, гьеле мун – цевехъан, дуда хадув 50 чи вугин те. – ГIадамазе гIоло къватIиве вахъун вуго дун! – анги ахIдон, забастовкаги гьабун, нух къан буго дуца. Цинги цояв дуда аскIове вачIуна ва абула: - Гьале дуе 50-азарго гъурущ, аскIор чIарал чангоязе – лъебе-лъеберазаргоги. Рихха гьаниса! – ян. Гьеб къагIида хIалтIана, тIурачIого суалалги хутIана.",
        "Жакъайин абуни ОАО «РусГидроялъ» Рихьуниб ГЭС балаго тIаде росарал киналго ишал, къотIиялда рекъон, тIуразаруна. ГIумруялде рахъинчIел масъалабазул жаваб кьола Россиялъул ХIукуматалъ. Жиндир заманалда РАО «ЕЭС» идараялъухъа хIакъикъияб рецIалил гIарац щвезе рес букIана. Бугъил лълъурдул ккун рукIана гIадамаз – рорчIизе риччана, рачIчI ккун букIана – гьебги ана кодоса, щибго гьечIого хутIана. Гьанже халкъги ХIукуматги цоцахъ ралагьун тана.",
        "Басрияб цIулалъул цIияб гъалдибер",
        "Ракьалдаса махIрумлъарал чагIазе рецIел кьеялъул хIакъалъулъ Россиялъул ХIукуматалъул цIияб хIукму (2003 сон, 7 май, №262)  къабул гьабуниги, басриялда рекъон хIалтIулеб буго ДРялъул ХIукумат (28 январь, 1993 сон, №77), гIадамазе цIикIкIун гIарац щвелин абураб «хIинкъиялъ». Гьеб пиша такъсир кколарищ?",
        "Цере рукIаралщинал хIукмабиги хисизарун, 2003 соналда РФялъул ХIукуматалъул цIияб хIукму бачIана. РецIел кьечIого хутIаразеги цIияб хIакъ щолезеги гьеб хIукмуялда рекъон кьола гIарац. Дица цебеккун абухъе, гIаммаб 398 гектаралъухъ кьезе ккола пачалихъалъ жеги рецIел.",
        "ГъутIбузухъ кьолеб рогьояб багьаялдаги разилъичIого, гIарацго босичIого чIаралги гIезегIан ругогурищ районалда. Гьезда щибилеб?",
        "Гьанире рачIун рукIана ДРялъул ХIукуматалъул Ихтияразул управлениялъул ва Юстициялъул министерствоялъул комиссиял. Хадур дица росабазул киналго бегавулзаби рачун рукIана гьеб Ихтияразул управлениялъул начальникасухъе. Гъос абулеб буго: - Киналго суалал тIуразе руго законалда рекъон, - илан. Нилъеца кIалалъ абураб букIунаро. Руго къанунал: «Ракьул кодекс», «Бюджеталъул кодекс», бакIалъулаб нухмалъиялъул законал. ГЭСалъул хIорикье араб, ракь буго, гьелъул иш гьабизе гIуцIараб отдел буго, бегавулзаби руго. Гьел росабазул бутIрузда абулеб буго: - Законалда рекъон, нужее гьедигIанаб гIарац кьезе кколеблъи чIезабе! – ян. Ахазул къимат гьабулел махщалилалги батIи-батIиял руго: цояз сотыхалъухъ 50-азарго гъурущ бихьизабула, цогидаз – 200 азарго. Бербалагьиялда бараб буго гьеб. ДРялъул ХIукуматалъги, гьелъул Ихтияразул управлениялъги, президентасги абулеб буго: - Законалда рекъон, нужее гьеб гIарац кколеблъи чIезабе! Нужее гьеб кьезе буго, - ян.",
        "МахIачил ракьцоял – МахIачхъалаялде",
        "Бергьун захIматаб суал буго… Рихьундерие 80 гектар ракьул киб кьезе бугеб – Кочубеялда аскIобищ?",
        "Гуро. ХIукуматалъ хIисабалде босун буго МахIачхъалаялъул рагIаллъуда, Семендералдаги Шамхалалдаги гьоркьоб 80 га бичун босизе, щутIалаял минабиги ран, гьенире рихьунисел рахъинаризе… Нахъеги абуниги, гьеб хIалтIи гьабиги техникияб хIукмуялда бараб буго. Цо соналда жаниб тIубалеб суал гьеб гуро.",
        "АнцIго лъагIелищ къваригIунеб?",
        "Гуро, анцIго сон хIажалъуларо. Масала, гьеб мурадалда 2-3 миллиард гъурущ биччани, гьез гьеб 2-4 соналде бикъула, графикги бахъун, гьелда рекъон хIалтIула.",
        "Рихьуниб ГЭС балелдаса 30-40 сон ана. Жакъаги тIубачIого щай бугеб гьеб масъалаги?",
        "Дица абичIищха, бачIинахъего лълъар кквечIони, лъутун унаго, рачIчI щоларилан.",
        "ГЭС бан лъугIизе – жеги 10 сон",
        "Закониял тIалабалги тIуразаричIого, 2008 соналда 547 метралде бахинабуна ГЭСалъул хIор. ДРялда бугеб Роспотребнадзоралъул управлениялъ мухIканго хъван буго хIор гIатIид гьабизе хIадурлъун гьечIолъиялъул: гIадамаз гIумру гьабулеб 50 мина бугила; 70 га куракул ахил бугила; Рихьуни, Майданское, Шамилхъала росабалъ канализациялъул рацIцIалъизарулел бакIал ран гьечIила ва гь.ц. Гьединги букIаго, лъим бахинабизе бегьилаанищ?",
        "ГЭСалъе, гьелъул хIалтIуе щибго квалквал кколаро, гьел тIалабал тIуразаричIониги. ГIадамалги гъанкъилароан, законалда рекъон, хIорил рагIалда 20-30 метр бацIцIалъизабурабани (санитарияб чIоло)… Рихьуниб ГЭС жеги бан лъугIун гьечIо. Чанго соналъе хIалтIаби руго гьенир. ХIалтIулаб комиссиялъ гурони, пачалихъияб комиссиялъ гьеб къабул гьабичIо.ЧIикIабги цогидалги станциял «РусГидроялъги», «Дагъэнергоялъги» къабул гьаруна, ИГЭС гьабичIо. ХIалтIаби рагIалде рахъинегIан «РусГидроялъул» филиаллъун, НурмухIамад ГIалиевасул бетIерлъиялда гъоркь батIаго тун буго гьеб. Щуго-анцIго соналъги квербагъари гьабизе ккола гьениб.",
        "Районцоязул ихтиярал хвезарулел ругони, ИГЭСалда хурхарал документазда гъоркь гъулбасунгутIизе рес буго бетIерасул. Амма чанги рокьукъаб документалда кIудиясул гъулбасалги ратула.",
        "Балагье. Жиндир заманалда районалъул бетIерас гъулбасун буго гьал документазда. Гьездаго гьоркьоб – хIалтIулаб комиссиялъул хIукмуялдаги. ТIубазабизе кколеб къого суал (пункт) бихьизабун буго гьенибги. Пачалихъияб комиссия жеги гьабичIо. Гьелде ирга щвезе гIемер мех буго.",
        "Район - сахават",
        "ОАО «РусГидроялъул» акциязул 51% пачалихъалъул ккола. НигIматал гьарзаяб, гьайбатаб жаниблъи къурбан гьабуна ракьал мукъсанал магIарулаз бергьун гIатIидаб улкаялъе. Унсоколо районалъул бюджеталде магъало (налог) бачIунарищ ИГЭСалъул хайиралдаса?",
        "ХIисаб гьедин гьабуларо. Токалъухъ босулеб гIарцул, гьеб хайиралдаса рахъулел налогазул кьучIалда гьарула бикьи-кьабиял. Гьедин ИГЭСалъ кьураб бечелъиялъул цо бутIа бачIуна ДРялъул бюджеталде: санайил 800 миллион. Гьединлъидал Унсоколо район ккола, гьардохъан (дотационный) гуреб, сахават (донор). Масала, метериса суал лъунани щибаб район сахаваталъеян, нижее щибго хIинкъизе бакI гьечIо… Районалъул исанасеб бюджеталда 370 миллион гъурущ буго.",
        "ЦIилъиладай басрияб мина?",
        "Цо-цо росаби кIвар кьечIого хутIулел ругин абуна дуца райсессиялда: Балахьуни, ГIашилтIа, ГьаракIуни. Гьенир ва цойги росабалъ рукIа-рахъин лъикIлъиялъе кинал тадбирал гьаризе нигат бугеб. Дунялалдаго цIар араб тарих буго нужер. Гьеб цIунулел музеязеги батIи-батIиял мажлисазеги квербакъизе рес гьечIищ администрациялъул?",
        "Рищиязда дирго кандидатура лъолелъулго дир анищ букIана халкъалъе хъулухъ гьаби. Гьединлъидал, щибаб росулъе щун, гIадамалгун дандчIван, гьезул гIузрабазухъ гIенеккун, тарихалде араб Унсоколо районалъул цIар цIидасанги лъикIаб рахъалдасан рагIизабизе бокьун буго. Балахьуни ва ГIашилтIа цIиял гьоркьохъел школал раялъе проектал рахъизе руго исана, тIасияб соналдаса байбихьизе буго гьел разе. Райбюджеталъул сурсатаздалъун Балахьуни ясли-ахги къачIазе буго исана. Гендерил ва белехьдерил бицани, социалияб ритIухълъи гьечIолъиялъги ккун ратила гьезул чангиял рохьоре. Пачалихъалда гьеб гъалатI бичIчIулеб бугин ккола: чиясе чара гьечIого хIажатал бакIал раялъе гIарац биччалеб буго. «Басрияб мина» абураб федералияб программаялда рекъон Шамилхъалаялда минаби къачIазе бихьизабун буго 35 миллион, «Заманалъул поселокалъе» - 150 миллион. АхIулгохI Дагъистаналъул хIикматазда гъорлъе босун буго. «Генуб-АхIулгохI»  туристазул нухлъун лъазабизе ккола. Имамзабазул цIар кьураб гендерил музеялъе цебе школалъул букIараб мина тана. АхIулгохIда санайил мажлис гьабула. Гьеб тадбир тIобитIиялъе исана райадминистрациялъ 200-азарго гъурущ кьезе буго. РакIалда буго ГохIде рачIарал бакъудаса цIуниялъе кIудияб чадир чIвазеги. КъватIисел пачалихъазде ине ккечIого рукIине, нилъерго лъималазда гьанибго малъизе ккола дин. Районалъул щибаб росулъ руго мадрасаби. ТIадеги ралелги руго.",
        "Районалъул гIумруялъул киналго рахъазде кIвар кьезе жигар бахъула: лъай кьей, медицина, спорт, патриотикияб тарбия…",
        "Рихьуниб бан бахъинчIеб пихъил завод ччугIилалде сверизабизе буго. ГЭСалъул хIориде русбиги риччан, туризм цебетIезабизе къасд буго. Ахил гурел, хурул нигIматалги гьарзаго рижула гьанир: хъапустIан, картошка (тIадмагIарухъ) ва гь.ц. Кинав магIаруласда рагIичIеб гендерил цIибилалъул хIакъалъулъ? ЦIулада месед бекьулеб ансадерил устарлъиги хвезе биччазе гьечIо.",
        "Бокьилаан районалъул рахъалъ журналистаз ритIухъго хъвани, квешаб гуребги, лъикIабги бихьани.",
        "Гара-чIвари гьабуна ХIамзат ГIизудиновас,",
        "Унсоколо-МахIачхъала,",
        "2010 сон",
        "Кинавго чи цIодоравги вукIунаро, цIодорал гьечIогойилан гIадамазде гIайибги гьабизе бегьиларо. Амма, киназго цIодоралилан, гIакъилалилан, хIатта, гIалимзабийиланцин рикIкIунел чагIаз, гIакълу гьечIел, гIиссинлъималаз гIадинал жал гьарулел рихьулаго, юцIцIун чIезе гIакълу дирги гIолеб гьечIо.",
        "Дидани кколаан, гIемераб жо лъай бугин доб гIакълуян… Лъайги гIакълуги батIи-батIияб жо букIун буго.",
        "БичIчIуларого буго, чед-хинкIалда хадур арал ратаниги, ВатIан рихун арал ратаниги, батIияб гIиллаялъ арал ратаниги, рикIкIадеги ун, ГьаракIуниб кIал лъун, КIикIуниб гIин лъун, гьаз-доз бицаралда хъваралдаги божун, Балалълъ вукIун ХIуртIилав гIадин, ВатIаналдеги, БетIерасдеги рехтIелел рукIунел чагIазул мурад щибали.",
        "Щиб гIиллаялъе гIоло, гьесул кIалъаялдаса жиб-жиб предложениеги батIа гьабун, гьелги жамгIиял гьиназдаги лъун, тIад релъулел, бахIсал гьарулел, гьарай-гьурай бачунел ругел магIарулал? Гьезул мураб щиб? ВацIцIадав чиясе бокьулеб киналго гIадамал рацIцIадал рукIине, хъубав чиясе – киналго хъубал рукIинейиланги буго нилъер аби. Хъублъи жаниб цIунизеги къваригIунеб батила доб гIакълу.",
        "Велъулесда гурони, гIодулесда гьикъугейилан абула магIарулаз. Нужер гIодиялъул магIна щиб? Нуж гIор щун букIаго цIул бахъулел, какизе бегьулев чи щун вукIаго, нужеего цIар гьабулел чагIийищ? Рас хIеренаб бихьунила хIанчIица руз бетIулеб… ТIокIаб гьабилеб гIадаб пайдаяб хIалтIигойищ батичIеб, ВатIаналъе лъикIлъи бокьаразда? Гьадал Сибиралдаса гIебеде ругел ЦIоралъул магIарулазухъгIаги ралагье, нужго нечоларищали бихьизе.",
        "Нуж ГIабдулатIиповасе гIакълу кьолел, Республикаялда лъикI букIине бокьун, ракI унтун кIалъалел чагIи ратани, абеха досда, гьабги гьабги дуца кутакалда лъикI гьабулебги бугин, амма гьаб жо рекъон гьечIин, гьадинаб гIиллаялъе гIоло. Досда абун бажарулеб гьечIони, жамгIиял гьиназде, «Милат» казияталде хъвай магIарул мацIалъ. Дандбай. Цойгидазул пикруялъухъги гIенекке. Цониги малаик гьечIо гури нилъеда гьоркьов, дов щай малаик вукIине кколев?",
        "Щиб мурадалда нужеца тIубараб Россиялдаго нилъер Республикаялъул БетIер суризавулев? Гьелъ щиб пайда кьелин нуж ругел? Бокьараб бицунел рукIаян тезе бегьилаан, гьурррааа ахIарасда хадур рекеризе хIадурарал гIинккунбачазул аскарал рукIинчIелани. ГIемерисев чиясда лъикIилан бицани, лъикI бугиланги ккола, квешилан бицани, квеш бугиланги ккола.",
        "Цойги суал. Гьаб буго гIицIго нилъеего бугеб суал. Нужеда жегиги цониги даргияв вихьаравищ ГIамиров яги МухIамадгIали какулев? Дозул заманаялъали щай гурин, гьанжегицин рихьанищ нужеда гьединал чагIи? Дол ГIабдулатIиповасдаса лъикIалищ рукIарал? Дозул гъалатIалгойищ рукIинчIел?",
        "Гьанже киналго ругоха, кIалдиб лъим ккун, ГIабдулатIипов какулел? Щай? Щайгурогоха, гьел какдолезул цебесеб кьерда магIарулал рукIун. Нилъер миллаталъул чи бетIерлъуда вукIин хIехьезе кIоларого ругел чагIаз, гIарцуда барахщичIого, ГIабдулатIипов гIакълу гьечIев чилъун вихьизавизе гьарурал сураталги нодо бакьулъ чIван, чIухIдае хьвадилел руго магIарулал!!! Щивха гIакълу гьечIев ккарав?",
        "ВатIан тун арасе талихI кьоларилан буго нилъер умумузул кици. ТалихIкъосиналъ батизеги бегьула, къватIир ругел цо-цо нилъер чагIи, ВатIаналде загьруяб лъим щвалел ругел.",
        "ХIайван бакъидал гIергIедулебила, гIадан гIорцIидал гIергIедулевила. ГIадамазул гIергIедиялъухъ гIенеккани, гIадамал гIорцIун гьечIо, гьел ццулъун, хIаладаса ун, гьабизе жо тIагIун, гIомо борлълъулел руго. ГIабдулатIипов какизе хIалтIизабунщинаб гуч, жигар, хIаракат бахъи, сурсат цо цIияб шагьар базе хIалтIизабун букIарабани, кигIан берцинаб, парказулги цIураб шагьардай букIине букIараб.",
        "ГьитIинаб жо кIодо гьабуни, кIудияб нахъа цулилан абула магIарулаз. ГьитIинал жалги кIодо гьарун, кIудиял тIаде цIаге, нужее талихI кьеял.",
        "Умумузул кици цониги гIодоб хутIуларо ва гьезул нухдасан ани, мекъиги кколаро.",
        "ДабгIадулал къола, къадар бергьуна.",
        "Аллагьас лъикIаб хъван батаги!",
        "МацI билизе тани, билула миллат",
        "1.",
        "Кинидахъ дий ахIана",
        "МагIарул халкъияб кечI,",
        "Кинидахъ дий ахIана",
        "Авар мацIалда назму.",
        "Нус-нус сонал рихьараб,",
        "ГIемер гIасраби лъараб",
        "Авар калам рагIана",
        "ГIундузда бищун цебе.",
        "Цинги магIарул мацIалъ",
        "Дунял кIалъана дида.",
        "Дий нилъер рагIудалъун",
        "Рогьалилъ бакъ баккана.",
        "РакI гIекколедухъ, хIанчIаз",
        "АнцI-анцI бакънал рачана…",
        "Авар мацIалда руго",
        "Чилулел мугIрул иццал.",
        "ГIагарал гьаркьал руго",
        "Кьурабаца угьулел.",
        "Гьел магIарул рагIаби",
        "Такрар гьарула сиртаз.",
        "Ссунареб дандерижи",
        "Боржунеб буго даим",
        "Дир халкъалъул мацIалда",
        "Гаргадулел ганчIазул.",
        "2.",
        "Кавказ ккураб къолден –",
        "Сарир пачалихъ",
        "БукIана кIалъалеб",
        "Авар мацIалда.",
        "ЦIар араб гьеб улка –",
        "Гъункараб свери",
        "МагIарул рагIулги",
        "ГIамалалъулги.",
        "ГIурал мугIрул цIунун,",
        "ЦIадай унаго,",
        "«Эбел-ВатIан!», – илан",
        "АхIана васаз.",
        "Инсухълъи тIегьазе",
        "Биял тIолаго,",
        "БукIана щурулеб",
        "МагIарул калам.",
        "Ракь бахъидал, гуро",
        "Халкъ асирлъулеб.",
        "МацI билизе тани,",
        "Билула миллат.",
        "2018 сон",
        "«Миллаталъул» гъасда",
        "МугIрузул закон",
        "Адабияталъул сагIат: Фазу ГIалиева ва Машидат Гъайирбегова",
        "2017 соналъул 14 декабралда «Миллат» басмаялъул редакциялда тIобитIана, щибаб моцIилаб «Адабияталъул сагIат» абураб проекталда рекъон, гIуцIулеб гургинаб стол.",
        "ГанчIазда накъищал",
        "«Миллаталъул» адабияталъул гъасда данделъана Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадов, «Гьудуллъи» журналалъул редактор, Дагъистаналъул Хъвадарухъабазул союзалъул авар адабияталъул секциялъул нухмалъулев МухIамад ПатахIов, Россиялъул ГIелмабазул академиялъул Дагъистаналъул гIелмияб централъул МацIазул, литератураялъул ва искусствоялъул институталъул цIех-рехазул отделалъул нухмалъулев, филологиял гIелмабазул кандидат ГIабдулкъадирил МухIамад, МагIарул мацIалъул мугIалимзабазул цолъиялъул нухмалъулей, педагогикиял гIелмабазул кандидат Баху МухIидинова, РАНалъул ДНЦялъул ИЯЛИялъул квералъ хъварал асаразул фоналъул нухмалъулей Мариза МухIамадова, «Миллаталъул» редколлегиялъул гIахьалчи Ашахан Юсупов ва цогидалги.",
        "Фазу ГIалиевалъ нахъе тараб бечедаб, кIудияб литературияб хазинаялъул бицана «Миллаталъул» гьалбадерица. БахIарчияй, къо хIехьолей, рухIел бихьарай, васги росги хехго жиндаса ратIалъарай, амма гьел къварилъабазда къуркьизайизе кIвечIей къеркьохъан йикIанин Фазу ГIалиевайилан бицана гьелъул къаламцояз.",
        "МахIачхъалаялъул 32-абилеб школалъул щуабилеб классалъул цIалдохъан Асият Нажмудиновалъ Фазу ГIалиевалъул кечIги цIалана гьеб гургинаб столалда. МахIачхъалаялъул школазда гьоркьоб кучIдул рикIкIиналъул рахъалъ тIоцебесеб бакI щварай яс ккола гьей. Гьелъул мугIалим, авар мацIалъул учитель Жаврият МухIамадовалъ бицана Фазу ГIалиевалъул «МугIрузул закон» ва цоги асарал цIализе ва рекIехъе лъазаризе цIакъ бокьулин лъималазеян.",
        "Бухари тIагъразде тIаде къо ккедал,",
        "Къан рачел борчана мугIрул руччабаз",
        "Машидат Гъайирбеговалъ 90 сон тIубай кIодо гьабизе буго исана 16 декабралда, метер, ЦIадаса ХIамзатил цIаралда бугеб Аваразул драмаялъул театралда. Гьелъул хIакъалъулъ гургинаб стол гIуцIана 14 декабралда «Миллат» басмаялъ. Гъайирбеговалъул музеялъул нухмалъулей Каримат ГъалбацIовалъ бицана шагIиралъул ва драматургалъул гIумрудулгун творчествоялъул нухлул.",
        "Машидат Гъайирбеговалъул асарал ракIалдасан рикIкIана МахIачхъалаялъул 35-абилеб гимназиялъул цIалдохъабаз. Гьел хIадур гьарун ругоан гимназиялъул мугIалим, «Лира» абураб адабияталъул гIуцIиялъул нухмалъулей ПатIимат ГIалидибировалъ.",
        "ГIемер щолей йикIун йиго ГIалидибирова цIалдохъабигун цадахъ Гъайирбеговалъухъе рокъое. Гьелъ киданиги нуцIаги рахалеб букIун гьечIо, тIаде рачIараз рагьизе, умумузул гIадат цIунун.",
        "Гъайирбеговалъул гIаданлъиялъул, сахавалъиялъул ва цоги лъикIал гIамалазул хIакъалъулъ бицен гьабуна РАНалъул ДНЦялъул ИЯЛИялъул квералъ хъварал асаразул фоналъул нухмалъулей Мариза МухIамадовалъги.",
        "Имам Шамил, Гьонодаса МухIамад-амин Асиялав, ГIабдурахIман Даниялов, СаййидмухIаммад-хIажи Абубакаров ва цогидалги магIарулазул цIар рагIарал пачалихъиял ва диниял хIаракатчагIи халкъалда цIикIкIун лъаялъе, гьезул ишал ва гIумрудул дарсал жанире росарал асарал хъвана Машидат Гъайирбеговалъ г\\умрудул ахирал соназда.",
        "Гьелъул ихтияр буго жиндирго пикру загьир гьабизе, батIи-батIиял хIаракатчагIазе жиндирго ракIалъе рекъараб къимат кьезе. Гъайирбеговалъул асараз магIарул ва Дагъистаналъул литература бечед гьабуна, гьез авар мацI цIуниялъе ва цебетIеялъе квербакъулеб буго. «Вехьасул намус» ва цогидалги пьесаби, гьединго поэмаби ва кучIдул цIалдолез лъикI къабул гьаруна. Авартеатралъеги нухмалъи гьабуна Машидат Гъайирбеговалъ. Гьелъул хIакъалъулъ «Миллат» басмаялъ тIобитIараб гургинаб столалъухъ ралагьизе бегьула «Ютуб» видеохостингалда бугеб гьаб аккаунталда:",
        "Школазул хрестоматиялда лъураб кечI буго Машидат Гъайирбеговалъул, КIудияб ВатIанияб рагъде бихьиналги ун, тылалда хутIарал руччабазул къвакIи ва захIмат цере чIезарулеб. Гьеб асаралда руго гьадинал мухъал:",
        "Бухари тIагъразде тIаде къо ккедал,",
        "Къан рачел борчана мугIрул руччабаз.",
        "Гьединай, къан рачел борчарай магIарулай ва саламатай бусурбанчIужу йикIана Машидат Гъайирбегова. Аллагьас ахират лъикIаб кьун батаги Фазу ГIалиевалъе ва Машидат Гъайирбеговалъе.",
        "ЦIиликь: лъадал гьобо ва комбайн",
        "Росдал магIишаталда цIияб рухI речIчIиладай?",
        "«Миллат» басмаялъ чанго соналъ бачунеб буго «МагIарулазул росаби» абураб рубрика. Гьеб проекталда рекъон, нижеца хIаракат бахъула нилъер халкъалъул росабазул тарихалъул ва жакъасеб къоялъул сипат-сурат бахъизе, гIумру-яшав, рукIа-рахъин, демограпиял, жамгIиял, диниял, сиясиял, магIишатиял, маданиял ва цогидалги рахъал рихьизаризе. Араб анкьалда редакциялъул вакилзаби щвана Бакълъулазул мухъалъул ЦIиликь росулъе.",
        "БугIаги «Нива» комбайнги",
        "Бакълъул районалда кIвар кьолеб буго росдал магIишат цебетIезабиялде, Дагъистан цебетIеялъул «Хайир бугеб агропромышленнияб комплекс» абураб проект гIумруялде бахъинабиялде. Гьеб программаги тIубазабулаго, районалъул росабалъ гьарулел руго росдал магIишаталъул нигIматал гIезариялъул, рекьулел ракьал цIикIкIинариялъул хIалтIаби.",
        "2017 соналъул 19 сентябралда Бакълъулазул районалъул администрациялъул вакилзаби щвана ЦIиликь росулъ хIалтIулел фермеразул магIишатазде, лъай-хъвай гьабуна росдал магIишаталъул нигIматал ракIариялъул, рагIи-хер хIадуриялъул ва хаслихълъиялъул цогидал хIалтIаби тIураялъул бугеб хIалалъулгун. Гьеб сапаралъул делегациялда гъорлъ рукIана районалъул экономикаялъул, росдал магIишаталъул ва буголъиялъул гьоркьорлъабазул гIуцIиялъул нухмалъулесул заместитель Ибрагьим Ибрагьимов, информациялъул «Гумбет» идараялъул вакилзаби ва цогидалги.",
        "ЦIиликь росдал предпринимателаз, ишалъулал гIадамаз, базаргабаз гIураб росу цебетIеялъе лъикIаланго хIалтIи гьабулеб буго. Росуцоязул хIажалъаби тIуразе бизнесмен МухIамадхIажи МухIидиновас «Нива» комбайн босана ва магIарухъе бачIана. Механизмаялъулаб захIматалъул кумекалдалъун бачIин бакIари хехго лъугIизабуна. МухIамадхIажи МухIидиновас абуна комбайналъул хъулухъ росуцоязе чIобого букIине бугилан, магIарухъ гIумру гьабулезе пайдаялъе, хIалтIи бигьа гьабиялъе бачIараб техника кколин гьебилан. ГIицIго комбайн босиялда гIей гьабун гьечIо МухIидиновас. Гьес лъаралда аскIоб, росулъе рачIунеб бакIалда, гьабулеб буго ханжу, хьон (урба) хенезе лъадал гьобоги. МухIамадхIажи МухIидиновас исана жинцагоги бекьана бугIа ва хасалихъе гьелъул бачIин бакIарана. Цебе гIемерал гIадамаз бекьулеб букIараб гьеб тIоролаб культура гIезабеян хитIаб гьабулеб буго гьес цогидаздеги. ТIагIамал хинкIал гьаризе пайда босула гьеб бугIаялъул ханжуялдаса.",
        "Ламадурил 4 тонна ва ДТ трактор",
        "«Загидова» абураб ОООялъул нухмалъулев Мавлудин ГIусманхIажиев хIалтIулев вуго, хурухъанлъиялда гуревги, боцIухъанлъиялдаги. Гьес гьабсагIат хьихьун буго 30 чIегIерхIайван. ГIезарула багIаргьоло, картошка, ламадур, гьалилал культураби, бугIа, цIоросаролъ, бакъдебусс ва цогидалги нигIматал. ГIусманхIажиевасул магIишаталда буго ДТ трактор, хер бецулеб кверзул машина, юк баччулеб «Газель» ва цогидабги техника. Механизмабазул кумекалдалъун хIалтIи гIуцIиялъ, фермерасе рес кьолеб буго лъикIаб бачIин бакIаризе. Районалъул ракьалда гуребги, росдал магIишаталъул нигIматал гьес ричула район тун къватIирехунги. Араб соналъ 4 тонна ламадурил бичун буго Хасавюрталда. Цогидал нигIматазулги бачIин квешаб букIун гьечIо. Ракъдаллъани, хурзал лъалъазе цистернаги чIезабун бугоан гьес.",
        "ГIусманхIажиев вуго анкьгьунарин абизе бегьулев махщалилав. Гьарула мини-станокал, ЦIиликь школалда лъимал ругьун гьарула технологиязе. Дарсал кьола Гумбеталъул лъималазул творческияб рокъор. Щвана республикаялъулал къецазда дипломал.",
        "ЦIилкьал – кIиазаридасаги цIикIкIун",
        "«ЦIиликь росдал гIадамал руго захIмат бокьулел, росдал магIишат цебетIезабиялъулъ кIудияб бутIа лъолел. Гьеб муниципалитеталда цебетIей щун буго гIияхъанлъиялъе. Руго аза-азар гIиялъажал ругел рехъаби. Гьел рехъабазул бетIергьабазе щола Дагъистан Республикаялъул росдал магIишаталъул министерствоялдаса лемагал ругезе кьолеб субсидия», – ян абуна Бакълъул районалъул администрациялъул экономикаялъул, росдал магIишаталъул ва буголъиялъул гьоркьорлъабазул отделалъул нухмалъулесул заместитель Ибрагьим Ибрагьимовас.",
        "ЦIиликь росулъ хIалтIулеб буго гьоркьохъеб школа, «Лачен» лъималазул ах, мажгит, СайидмухIаммад-хIажи Абубакаровасул цIаралда бугеб мадраса, спортзал, библиотека, маданиябгун хIухьбахъиялъул центр ва цогидал гIуцIаби.",
        "««Сельсовет “Цилитлинский”» росдал поселениялъул 2017 соналъул бюджет буго 2 481 азарго гъурущ. МагIарухъ росулъ гIумру гьабулеб буго 100 хъизаналъ, хъутаналда ЦIияб ЦIиликь 140 цIараки буго. МагIарухъ ракьалда тIадеги, цIилкьадерица ижараялъулаб къагIидаялда хIалтIизабула гочинабун гIи-боцIи хьихьулеб Бабаюрталъул зонаялда: ЦIияб ЦIиликь – 600 гектар, Шава-1 – 363 га, Шава-2 – 970 га, Нарышалда (роолил мучIдул) – 170 га. ЦIияб ЦIиликь росулъги буго гьоркьохъеб школа. Нижер сельсоветалда хъвай-хъвагIай гьабун буго 1570 чиясул. ЦIилкьадерица гIумру гьабулеб буго Хасавюрталда (325 хъизан), МахIачхъалаялда (30 хъизан), Гъизилюрталда (25 хъизан) ва цогидал бакIаздаги», – ян абуна «Сельсовет “Цилитлинский”» росдал бетIер ГIалихан ДавудхIажиевас. ГIаммго цIилкьадерил къадар кIиазаридасаги цIикIкIунилан бицана росдал бегавулас.",
        "Борхалъи – 3806 натI",
        "Сахаватлъиялъулаб хIаракатчилъи бугел предпринимателазул, росдал, районалъул ва республикаялъул нухмалъулезул рахъкквеялдалъун, ралъдал гьумералдаса 1903 метралъул (3806 натIалъул) борхалъуда бугеб ЦIиликь росдал гьумер хисулеб буго, мугIрузда яшав гьабулезул социалияб рахъ цебетIолеб, гьезул захIмат бигьалъулеб буго ва росдал магIишаталъе цIияб цебетIей щолеб буго. Жакъасеб жигаралъул хIасил лъала дагьаб хадуб, сонал сверидал. Росаби чIунтани, МагIаруллъиялдаги зани чIвала. ХIамзатил Расулица хъван букIана:",
        "РачIа занал чIвазе къунел иццазе,",
        "Беццлъулел ракIазе магIарулазул, – абун. Росабазеги нилъер халкъалъеги занал чIвазе хъван батугеги.",
        "ТуркиялъулмагIарулазул15чиясеДагъистаналдерачIиневизакьечIо",
        "14-15сентябралдаМахIачхъалаялдагунДербенталдатIобитIизебуговатIанцоязулконгресс.",
        "ГьениреахIулелругоРоссиялъулрегионаздагунбатIи-батIиялулкабаздагIумругьабунругелнилъерракьцоял,миллатцоял.",
        "ГьабсагIаталда жеги чIванкъотIун лъаларин кинавниги чан чи вачIине вугевали абун бицана «Миллаталъе» миллияб политикаялъул министерлъиялъул вакилзабаз.",
        "Къисматалъ Туркиялде ккарал магIарулазда гьоркьов бищунго машгьурав чи Шагьабудин Озден вугин абуни мекъи ккеларо. Дагъистаналда хурхун щиб тадбир гьабулеб бугониги, тIоцеве хIалае вахъунев чи гьев вуго. Амма, щаяли лъаларо, конгрессалде вачIине Шагьабудиние виза кьун гьечIо Россиялъ.",
        "«Миллаталъул» иргадулаб номералда тIад хIалтIулелъул, гьале гьес нижехъе бачIараб кагъат:",
        "«ХIалихьаталчагIичехькьвагьунхвайги»",
        "«Ассаламу ГIалайкум, хириял магIарулал ва тIолго дагъистаниял!",
        "Мекъи ккарал цо-цо жал руго, гьаб КОНГРЕССАЛЪУЛ программаялда.",
        "Нилъеда лъавухъе, конгресс буго дунялалдаго тIиритIун ругел дагъистаниязул делегацияги бакIарун, гIагара-гIунтIарал, гьудул-гьалмагъзаби цоцада лъазе ва мухIаббат цIикIкIинабизелъун гьабулеб данделъи.",
        "Дагъистаналда тIоцебесеб конгресс 1992 соналда гьабуна. 1997 соналда букIана Имам Шамил гьавуралдаса 200 сон тIубайги.",
        "Гьеб кIиябго данделъиялда Туркиялъул делегациягун цадахъ дун вачIун вукIана Дагъистаналде. Элдаса хадувги культураялъулгун тарихиял хIалтIабазе гIоло лъабго-ункъо нухалъ нахъойги щвана Дагъистаналде.",
        "Жакъа къоялде щвезегIан диеги дица данде гьабураб делегациялъеги расги проблема ккун букIинчIо. Гьаб сапар - «КОНГРЕСС-2017» - гIуцIиялъул цевехъан МухIамадхан МухIамадхановас дида тIад къан букIана конгрессалде рачIине бокьарал Туркиялда ругел дагъистаниязул цIарал, документал ритIеян ва тIадеги жубан букIана гьанир гIумру гьабулел дагъистаниял дидаса лъикI лъалев чи гьечIилан.",
        "Дицаги кIудияб гъирагун конгрессалде ине бокьаразул хIакъалъулъ мухIканго хъван, къоло ункъо (24) чиясул цIаралгун документал ритIана.",
        "Амма Истанбулалда бугеб ГIурус Консоллъиялъ 24 чиясда гьоркьоса 15 чи нахъе хъвагIан вуго (ал жагъалал чагIи ругин абун). Нахъе хутIарал ва ниж гьечIого унарев ичIго чиясе виза босизе изну кьун буго.",
        "ГIажаибаб жо гурищ, гьудулзаби, гIумруго Дагъистаналъе гIоло кьезе гъира бахъарав дунги ва гьединго расги гIайиб гьечIел дир гьалмагъзабиги (15 чи) виза кьезе бегьуларел квешал чагIилъун рикIкIин?",
        "КIваричIин гьанже, конгрессалде рачIине рес рекъечIолъи…",
        "Бокьилаан лъазе гьеб ГIурус Консоллъиялъ нижее визаби сундалъун кьечIелали. Гьединго къваригIун буго гьаб питна лъица гьабурабалиги, гьеб гьабурав хIалихьатги лъазе.",
        "Гьаб питна багъаризе гьабурав нич-яхI гьечIев хIалихьат нужодаги лъан вукIине ккола. ЛъикI ралагье, эв чи цощина конгрессалдеги щун ватизе гурин.",
        "ПалхIасил, тIасса лъугьа. Амма дунялалъулго дагъистаниялги ахIун гьабулеб гьеб конгрессалда ниж «АхIизиги ахIун, чухIун нахъе чIварал» чагIазул бакIалде ккана.",
        "07.09.2017",
        "Саламгун ва хIурматгун Шагьабудин Озден».",
        "***",
        "БитIараб бицани, дица тIадехун хъвавухъе, гьеб конгрессалде ахIизе Шагьабудинидаса цевесев чи дида лъаларо.",
        "Щайин абуни, цогидаз жидеего чед-хинкIалъе пайдаялъе ричIулеб батани кIал, Дагъистаналъул цIарги бахъун, Шагьабудин Озден вуго гIицIго нилъер миллаталъе гIоло вахъун чIарав чи.",
        "Дида гьев лъалелдаса батила 17-ниги сон. Туркиялдаса вачIарав магIарулав вугин гьав Шагьабудин, гьасие къваригIараб кагъат-хъарщи балагьеян тIад къан букIана дида редакциялда. Гьеб мехалда тIоцеве вихьулев Шагьабудинида дагьаб мехалъ чIезе заман букIинаребищин, дун эркенлъизегIанилан гьикъун букIана дица.",
        "«ЧIола, щай чIоларев? Заманги накку гIадин бугеб нилъер», - ин гьимана гьев.",
        "«ВахI, нижер дахIабабаца хIалтIизабулеб гьеб «накку гIадин» абураб рагIи дуда кисан лъалеб?» - ин йиххана дун.",
        "«Дидаги гьеб дирго дахIабабадасан рагIун букIунха», - ян велъана Шагьабудин. ГьедингIаги батилаха, гьесда гIезегIан некIсиял кучIдулги, биценалгун кицабиги лъалел ругоан. КIартиласул кечIгицин рикIкIунеб бугоан.",
        "Гьедин бицун лъан гуребги, Дагъистаналъул тарихалда тIасан гIезегIан тIахьал цIаларав чи вукIинги бихьулеб буго Шагьабудин. Гьелъие гIоло кириллица лъазабун буго гьес.",
        "Жиндирго эбел-эменгицин Туркалъ гьарун, гIурал гьесда магIарул мацI лъалеб бугеб даражаялда бахиллъун, гIажаиблъун йикIана дун.",
        "Хадувги Шагьабудин чанцIулго щвана Дагъистаналде. Масала, чанго соналъ цере кIикIундерица ахIун рукIана Шамил имам асир гьавун хадур Туркалъе гочарал жидерго росуцоял.",
        "Гьеб мехалда «Миллат» газеталъул редакциялдеги рачIун рукIана Шагьабудингун цадахъ цогидал нилъер миллатцоял. Гьенисан РГВКялда передача бахъизе мунагьал чураяв ГъазимухIамад ГъалбацIовасухъеги ана.",
        "Шагьабудиница живго лъикIав лъугьун риччала Туркиялда Дагъистаналъул тарихалда хурхарал журналалги. Гьезда рекъон фейсбукалда гьес гIуцIун руго хасал къокъабигицин. Гьелъул кумекалдалъун дунялалда риххун ругел магIарулазда, дагъистаниязда лъала нилъер маданият, адабият, тарих.",
        "Турказ Россиялъул самолет бортизабун хадуб кIиябго улкаялда гьоркьоб лъугьун букIараб ракIхвейги кутакалда къабул гьабичIо Шагьабудиница, лъугьинчIониги бегьулеб жо букIанин гьебилан.",
        "Умумузул ракьалдехун Шагьабудинил бугеб рокьиялъулги гьесул чилъиялъулги жеги гIемер бицине бегьула.",
        "Амма щибго квалквал гьечIого гьанжелъагIан Дагъистаналде вачIунев вукIарав гьесиеги «жагъалал чагIи ругилан» абун гьесул гьалмагъзабазеги гьанже нух къазе лъугьиналъул магIна кинго бичIчIуларо.",
        "Пикру",
        "Беццаб бадисаги магIу баккила",
        "Гьогьомизе гъоркь чIараб гъветIалъул рагIад буго…",
        "… «Миллат» казияталъул иргадулай редактор, магIарул халкъалъул саламатай яс Баху МухIидиновалъ ругьел бачIана иргадулаб номералъе макъала хъваларищилан… ЧIахIи-чIахIиял темаби рорхизе заманги гьечIо… Гьанир херхунел руго цо-цо гIумруялдаса росарал лъугьа-бахъинал ва хIисабал…",
        "Инсан чIаго вугебгIан мехалъ гьабуни лъикIаб букIуна гьесул адаб-хъатир, хIурмат… Чангиял ругьунлъун руго, чIаго рукIаго, цоцазул би цIцIузе, цоцазул гьан кваназе… Жиндир бакIалда махщелчи гьечIолъиги буго кутакаб балагь. Гьелъ нахъе ккезабулеб буго улка…",
        "Гьал къоязда диргун лъай-хъвай ккарав чи Аллагьас ахIун ана. КIиго къоялъ гурони ниж цоцазда лъалароан. КIиабилеб къоялда гьес нилъ тана… Аллагьас ахират лъикIаб кьун батаги, мунагьал чураги…",
        "Гьев чиясул сипат-сурат хутIана дир рекIелъ… ТIубан берзул канлъи ун букIана гьесул. Амма бергьун гвангъараб рекIел канлъи бугоан, гьесдасан бачIунеб… Гьес бицунеб букIана диналъул, исламалъул бахIарзазул… Гьесул беццаб бадисан магIу бачIунеб букIана, Дагъистаналда ахирал соназда камурал гIалимзабазулги сахалщинал гIадамазулги бицунаго…",
        "Камуна Дагъистаналъе ва магIарулазе гIемерал сахал васал, бахIарзал, гIелмудул ралъадал. Гьанжеги бикь-бикьизабун, цоцазулъ базабун, сахаб къо бихьизе толеб гьечIо халкъалда. Машгьурав магIарул шагIирас АхIулгохIалъул хIакъалъулъ хъван букIана: «Огь, дир гьитIинаб халкъ, дур хутIараб щиб, ханжар ккуравщинав гьанив щапидал. –ХутIана, хутIана! – рагIана гьаркьал, – Ханжарги хутIана, халкъги хутIана…»",
        "Синусоида гIадин тирулин тарихилан абула. Гьанжеги иргадулаб гор, свери хисана гьеб тарихалъ. ЦIидасанги байбихьана миллатал чIваялъул, мацIал лъугIизариялъул квешал пикраби тIиритIизаризе. ХIамзатил Расулил даражаялъул миллиял вакилзабиги гьечIо жакъа Россиялда. Щибдай ккела улкаялъул ва халкъазул къисмат?",
        "Россиялъул Конституциялда гурищ хъван бугеб гIемермиллатазулаб Россиялъул халкъ кколин гьаниб тIалъиян. Халкъалги мацIалги рилъун тIагIинаризе къасд гьаби пачалихъ щущазабизе гьелъул чохьокь кьвагьулеб жо лъей кколарищ? Цинги кибе рехилеб Россиялъул Федерация абураб цIар? Федерациялда регионазухъ ва халкъазухъ ихтиярал рукIуна. Добго Америкаялъул щибаб штаталъул цIикIкIун ихтиярал руго, Россиялъул Федерациялъул республикабазулаздаса. Россия Федерация батани, гьитIинал халкъазул мацIалги школазда малъизе ва лъазаризе тIадаб буго.",
        "МацI гьечIеб миллат релълъуна гьаб макъалаялъул авалалда рехсарав дов беццав херасда. Амма, беццлъиялда тIадеги, гьединаб халкъ гIинкъабги, мацI лъаларебги букIуна… Миллаталъухъа мацI бахъи буго гьеб халкъ квешаб зулмуялдалъун дагь-дагьккун чIвай.",
        "«ЦIуне, Аллагь, Дагъистан!», – абун хъван букIана лъикIав магIарул хъвадарухъанас. Аллагьас цIунаги нилъ.",
        "Дард",
        "МочIохъ хIорихъа бахъараб чIегIернарт…",
        "Ва ГIарахъмагIарда бараб космодром",
        "БачIунеб гьатIан къо, 2015 соналъул 13 сентябрь, Россиялда рищиязул къо ккола. Кинаб даражаялъул гьел рукIаниги, рищиязда цебе шура-хъури, накъира хъвай, гьаркьазда хадуб чан, ва цогидалги хIикмалъаби камуларелъул, гьеб цирк, театр гIадамазда бихьизабуна гьаб нухалдаги. Рищиязул хIакъалъулъ къанун хисизабун буго, гIадамазул ихтиярал дагь гьарун, тIадчагIазе байдан гIатIид гьабун. ГIадлу-низам биххунгутIизе гьарурал хиса-басиял ругин гьелилан абулеб буго. Россиялъул гимнлъун «Боже, царя храни» бачIинчIони ва пачалихъ цIидасанги ханлъиялде сверичIони, цогидал гIузраби бигьаял жал ругин, ракI-макI гьабулелги руго.",
        "Дагъистаналдаги тIатарабги бахчарабги гIезегIан багъа-бачари буго, рищиязул къо гIагарлъанагIан, хIалуцунеб. Ахирал моцIазда Дагъистаналда цо-цо тIадчагIазда гьоркьоб гьабураб «чистка», рагьарал делаби ва цогидалги хIужаби рищиял тIоритIулеб къоялъ гьез квалквал гьабичIого букIиналъе билълъанхъизабураб политика кколилан абурал пикрабиги руго.",
        "МагIарулазул ракьаздаги тIоритIулел руго цо-цо районазул ва росабазул бутIрулгун депутатал тIаса рищулел рищиял. ГIадатияб халкъалде гIагарлъарабгIан, тIадчилъиялда сверухъ къеркьей хIалуцуна ва чанги къваригIел гьечIел жалги ккола. Цо-цо «бакIалъулал политологаз» абулеб буго гьел «сачма-депутатал» рищиялдаса захIматаб жого лъаларилан, пачалихъалъул бетIер вищизего бигьаяб букIунила, авалалъул вакиласда цIар чIвазегIан.",
        "XX гIасруялъул 90-абилел соназда рищиязда чакар-конфетал рикьулел рукIарал ратани, гьанже ахIвал-хIал дагьаб батIайиса буго, къагIидаги хIасилги гъолго ругониги. БакьагьечIиса Дацица рищиязул кандидатасул кечIалда гъосул программаялда гъорлъ рехсон букIана МочIохъ хIориниса чIегIернарт бахъи. Гьанже пачалихъ бакъараб ва доллар эхеде бахараб заманалда цIакъго хIажалъи бугоан гьеб мачIхъадерил хIориниса бахъараб бищун камилаб чIегIернартиде. Амма цIиял кандидатаз кьварун лъазабулеб буго, дунялалда нилъее бакI къварилъун бугила, цоги планетаби ралагьизе космосалде роржанхъизе кколила, гьеб программа гIумруялде бахъинабизе ГIарахъмагIарда космодром базе бугилан. Мыс Канавералда бугеб ва Байконур космодромал гьадингоял жалила, жидеца ГIарахъмагIарда базесеб космодромалда данде ккуни.",
        "Гьал рищиял абурал жалаз вац вацасул тушман лъугьинавула, лъудбузда цIар ккезабула ва тIамизабула, хIатта хIайваналцин гаргадизарула ва цоги гIасиял хIикмалъаби загьирлъизарула. Илбисалъул ва шайтIабазул байрам-къоялде сверула чанги гьеб рищиязул къо. Цо-цояз маскаби ххола, «тIагърал лъун хьвадулел рохьил циял» гIадамазе гьоцIо бикьизе журала. Амма гьеб гьоцIо загьруяб батула, рищиязул къоялдаса хадуб гьеб «нигIмат» ургьиб унтула, жаниб беччарула, магIарзухъан къватIибе бачIуна. Гьадинлъидал, хIурматиял магIарулал, ЦIадаса ХIамзатица хъвавухъего, «тIад толел хIакимзаби, хIалкIун, лъикIал ралагье». СагIат лъикIаб батаги.",
        "Бусурбабазе гьабураб зарал бецIизе кIвеладай",
        "Дагьаб цебе Россиялъул Президент В. В. Путиница лъазе гьабуна пачалихъалъ Совет Союзалъул заманалда аслиял диназе (насраниял, бусурбаби, ягьудиял) гьабураб зарал бецIизе кколилан. Гьединабго хIукму гьабун букIана церегIан соназ пачалихъалъ диниял гIуцIабазухъа рахъун рукIарал ракьал, рарал бакIал нахъе кьезе.",
        "Исана Президентас гьабураб лъазабиги нилъее гIезегIан лъикIаб хабар ккола. Дагь-дагьккун ватIаналде божилъи цIикIкIинехъин буго, гьабулеб ишалъулъ магIна баккулеб буго. Цо-цоял лъугьунел руго нилъер гIумру какизе, гьаб замана какизе, гьебгиха цере кин рукIаралали щибго пикруги гьабичIого. ЦIикIкIараб гIелалъул цо къокъа буго жеги коммунистазул тIалъи букIараб замана цIакъ гIадлу битIараб букIанин абулеб. ЛъикI буго. БукIун батани доб заман гIадлу битIараб, щайха жалго коммунистаз биххизабураб? Щайха долъул нахъе босизе щибго жо батичIеб? КIухIалал, хIалтIизе бокьуларел гIелалги, ришватазда ругьунал ричарухъабиги, хъулухъчагIиги, тIадчагIазе кучIдул ахIулел хIалтIухъабиги – гьеб буго нилъее хутIараб жо. Дица тIубанго доб заман какизе лъугьани, гIайиб чIвалев чи камиларо, амма ахирал соназул бугеб квешабщинаб жо буго цересел 70 соналъул \"баракат\". БукIана гIадлуги, къвакIараб низамги. Лъил гьеб гIадлу-низам букIараб? Аслияб къагIидаялъ тIадчагIазе данде кколарел гIадамазе, батарабщинаб гIайибги гьезда гIунтIизабун.",
        "Жакъа къоялъги нилъеда гъорлъ хутIун буго кинаб бугониги къваригIел тIубалелде цебе гьеб бакIалда лъалев-хъвалев чи вугищали цIехолеб гIамал. БукIа гьеб больница, букIа цIалул идара, милиция яги прокуратура. Гьеб киса нилъеда гъорлъе бачIараб? Гьеб буго доб заманалдаса нахъего цIунун бугеб \"бечелъи\". Инсан битIун хьвадулевги вугони, битIаралда гурони тIадги рекъечIони, гьев хIажалъизе гьечIо лъалев-хъвалев чи валагьиялде ва ришватаздалъун иш билълъанхъизабиялдеги. Гьай-гьай, гьеб цIакъ захIматаб иш буго. Бигьа букIине гьечIо чорхолъа гьеб бацIцIине. Аллагьас тавпикъ кьеги битIараб кквезе ва тIекъаб тезе.",
        "Цебесеб харбиде нахъруссинин. Зарал бецIиялъул бицине лъугьиндал, хIукуматалъ тIоцебе рехсолеб буго бараб мина-къай, ай мажгит-мадраса. Гьанже гьел нахъруссине тун рукIаралани хIукуматалъул кумек щвезеги бегьилаан. Нилъер мажгитал къачIана, цIиялцин рана, чIунтун лъугIарал мадрасабиги цIи гьаруна. Гьелъие жамагIаталъул кумек щвана. Гьанжего-гьанже зарал бецIизе кколеб бугин абулеб бугони, доб цебе букIараб къагIидаялда къимат гьабун, ай жамагIаталъул харжал рецIизе ккелаха.",
        "Хадусеб иргаялда кIочене бегьиларо нахъе рахъизегIан щибаб мажгиталъул вакъфудал ракьал рукIараллъи. Гьезулги букIине ккела мухIканаб хIалалъ гьабулеб сияхIги цогидал документалги. Гьеб жо, иншааллагь, кинабго щвела нахъе, амма бищун бецIизе кIолареб зарал буго нилъехъа бахъун араб рухIияб рахъ, чIварал гIалимзаби, рухIарал тIахьал ва цоги динияб бечелъи. Гьеб кодоса борчIараб ва нахъе щвезе рес гьечIеб рухIияб рахъ камун буго нилъее жакъа. Гьеб камиялъул хIасилги буго доб тIадехун рехсараб ришватчилъиги цоги-цоги \"гIузрабиги\".",
        "Бищунго кIвар кьезе ккела хутIарабниги гIелму цIи гьабиялде. ХIинкъизе бегьиларо мадрасаби гIемерлъиялдаса, мажгитал раялдаса. Гьениб квешаб жо лъицаго малъизе гьечIо. ХIинкъизе ккараб жо буго \"игральный залал\", саунаби ва цогидалги гьезда релълъарал бакIал. ГIолохъанаб гIелалде щвезегIан, росу-жамагIат бокьулевлъун лъугьарав чияс гьеб къабихI гьабулеб жо гьабиларо. Гьелдаго цадахъ цIунила жиндирго динги намус-яхIги. Гьеб буго жакъа жамгIият цIилъиялъе бищун хIажатаб жо.",
        "Араб анкьил цIиял харбазулъ аслияб бакI ккунин абизе Москваялда жанив лъурав Карачаево-Черкессиялдаса сенатор Рауф Арашуковасул цIияб хабаралъ.",
        "Информациялъул алатаз кьолел баяназда рекъон, сенатор туснахъ гьавун вуго Федералияб Собраниялъул минаялъуб данделъи тIобитIулеб мехалда. Цевеккун Россиялъул генералияв прокурор Чайкаца сенаторазде хитIаб гьабун буго гьев сенаторасул кверщалидаса махIрум гьавеян, хадувго жанивги лъун вуго. Гьениб щибниги гIажаибаб жо гьечIин, коррупциялъулгун рагъ унеб буго улкаялдаян телаан нилъеца гьеб иш. Щакаб жо буго Арашуков малаик гIадав мунагь гьечIев чи ватинги, хасго жакъасеб Россиялъул ахIвал-хIалалда. Амма суалал рачIунел руго гIемерал. Суалал рачIунел руго тIубанго пачалихъалъул системаго, кьучIго жагъаллъун букIиналъул гIаламатал загьир гьарулел.",
        "Масала, абулеб буго цереккун цIех-рехалъул комитеталъ кьурал баяназда рекъон, Арашуковасда щаклъи букIанила 20I0 абилеб соналдаго гьес гIадамал чIван рукIиналда. Абулеб буго гьесдаго гIунтIизабулеб бугила гIайиб 30 миллиардалде гIагараб къадар газалъул гIарац бикъиялъул.",
        "Кин ав 2010 абилеб соналда гIадамал чIваялда щаклъи букIарав чи эркенлъиялда хутIарав? Щай гьес гIадамал чIван ратичIони гьедигIан кIудияб бугьтан чиясда лъолеб? Щай гIадамал чIван ратани ав Федералияб Собраниялде сенаторлъун кколев маххул хьуриялда нахъе рохь къотIизе кколев вукIарав чи? Кире ралагьун рукIарал улкаялъул бюджеталдаса нус-нус миллирадал жидеда тIад харж гьабулел къуваталъул структураби: МВД, ФСБ, прокуратура ва цогидал гIурхъи тун гIемерал хасаб хъулухъалъул къуватал?",
        "ГIадамални тохлъукьего чIван, азда рихьичIого рукъун ратилин тела, кин аздаса балъго бикъараб 30 миллиард? Гьаб кинаб пачалихъ гIанкIу бикъарасе кьварараб гIадул бугеб, миллиардал рикъарал анцI-анцI лъагIелаца рихьичIого хутIулеб?",
        "Дида кIоларо Арашуков я такъсирчи вукIанин, ялъуни вукIинчIин чIезабизе. Амма мухIканго абизе кIола гьев чи хIалтIулев вукIун ватула улкаялда бугеб, анцI-анцI сонаца билълъараб, киназдаго лъалеб коррупциялъул нухда. Гьел чIахIиял, миллиардазул туснахъалги, цIех-рехалги, гьезие гьабулеб диванги жакъасеб Россиялда гIемерисеб мехалда пачалихъалъул коррупциялъул рагъ гуро букIунеб, коррупциялъул коррупциялъулгун рагъ букIуна. Цоясул хиял цогидасул гIарцуде лъурабго байбихьула гьаб тайпаялъул къеркьей. Гьебго сериялдаса букIана \"Сумма\" компаниялъулгун ва вацал МухIамадовазулгун рагъги. АрбагI къоялъ нахъойги 30 абилеб марталде щун халат бахъана гьезул туснахъ гьариялъул болжал.",
        "Гьенив кIалъазе рагIи кьурав Зиявудин МухIамадовас абуна жинца ахираб 15 соналда жаниб Россилъул экономикаялда I50-I70 миллиард гIарац харж гьабунин. \"Гьаб сагIаталда \"Сумма\" компаниялда хIалтIулев вуго 35 азарго хIалтIухъан, компаниялда унел руго чIухьбаял, аресталда буго 350 миллиард гъурущ\", - илан.",
        "Гьеб буго тIубараб бизнес-империя гъоркьлъалиеги босун пачалихъалъ жидего бокьухъе чурхъулеб гIадаб жо. Кин кколеб нужеда, ахIун Кремлиялдегун гьелго МухIамадовазда жавабиял чагIаца абуни нуж гьалги, гьалги шартIазда хIалтIизе кколин гьел разилъилаандай? Разилъилаан. Щайха абичIеб гьедин? Щайгурелъул гьездаса цо бутIа босиялдаса тIубан кинабго бахъизе бокьиялъ гьезул бизнесалда хиял лъурал чагIазе. Улкаялда киназего гIаммаб закон, такъсиралъухъ тамихIги гьечIеб мехалда ккола гьадинал ишал. Бихьуларо анцI-анцI сонаца гIадамал чIван рукIинги, газалъул гIарац бикъиги, магъалаби кьунгутIиги. Гьеб бихьула гIицIго жидее бихьизе хIажалъараб мехалда. Гьелъ хун буго гIадлуги.",
        "Хабар лъикIаб рагIайги.",
        "Миллатцоял",
        "Сверун къужрузги ккун, къварид буго ЦIор",
        "2012 соналъул 5-7 октябралда Ереваналда тIобитIана Бакъбаккул Кавказалъул рикьизарурал халкъазул бицараб конференция",
        "Къого пачалихъалдаса 70 гIалимчи гIахьаллъараб халкъазда гьоркьосеб конференция тIобитIана исана 5-7 октябралда Армениялъул тахшагьар Ереваналда.",
        "«Кавказалъулгун Каспиялъул регионалъул кьолболал халкъал» абураб цIар кьураб гьеб данделъиялда Дагъистаналъул рахъалдасан гIахьаллъана тарихчагIи, цIех-рехчагIи, журналистал ва жамгIиял хIаракатчагIи: тарихиял гIелмабазул кандидат Тимур Айтберов, Аваразул миллиябгун культурияб автономиялъул (АНКА) нухмалъулев, «Новое дело» басмаялъул бетIерав редактор Маркъо ШагIбанов, Грузиялда ругел магIарулазул вакил, гочине ккарал аваразул «Тодос» гIуцIиялъул бетIер Бадрудин Ибрагьимов, Лезгиязул федералияб миллиябгун культурияб автономиялъул (ФЛНКА) вакил Вагиф Керимов, журналист Руслан Гереев, цIигьабулеб бугеб «Садвалалъул» цевехъан Альберт Эседов ва хъвадарухъан Файзудин Нагъиев. Ахираб къого соналда жаниб Закатала мухъалда лъугьун бугеб ахIвал-хIалалда тIасан кIалъай гьабуна гьал мухъазул авторасги.",
        "Ереваналъул пачалихъияб университеталъул (ЕГУ) Бакъбаккул рахъ лъазабулеб факультеталъул иранистикаялъул кафедраялъ ва эрмениязул халкъазда гьоркьосеб «Модус Вивенди» централъ гIуцIана гьеб гIелмияб данделъи.",
        "«МагIарулал загIипал чагIи гуро»",
        "Конференциялъул тIоцебесеб къоялъ делегациязул нухмалъулез хъваш-башалъулал кIалъаял гьаруна. Дагъистаниязул рахъалдасан калам гьабуна машгьурав тарихчи Тимур Айтберовас:",
        "«ХIурматиял пишацоял ва пикруцоял! Дагъистаналъул делегациялъул цIаралдасан салам кьолеб буго нужее! МагIарулазул ва лезгиязул салам буго нужеде. Нижер халкъал рикьизаруна большевиказ. Гьез гIинбалеб букIана Берлиналда ва Стамбулалда чIарал бечедал жидерго «хважаинзабазухъ». Гьелъул хIасилалда нижер миллатцоял советияб Азербайжаналда гъорлъе ккезаруна.",
        "Армяназул халкъ, нужер нухмалъулел ва интеллигенция кидаго церерахъана ва жакъаги рахъунел руго Бакъбаккул Кавказалъул кьолболал халкъазул маданият, мацIал ва миллиял мурадал цIунун. КIудияв Месроп Маштоцица ва гьесул цIалдохъабаз нижер халкъазе хасаб алфавит гIуцIана (Кавказалъул Албаниялъул алфавит, - ГI. ХI.). Грузиялъул ва БакътIерхьул улкабазул гIалимзабазул хIаракаталдалъун гьеб алфавит дунялалъул гIелмияб хазинаялъулъе бачана ва лъазабулеб буго.",
        "Хрущевасул «хинлъи чIварал» соназда армяназул вац-яц Епископосяназ Азербайжаналда гъорлъе ккарал дагъистаниязул ихтиярал цIунизелъун СССРалъул КПССалъул ЦКялде рагьараб кагъат хъвана. АЗССРалда миллиял дагъистаниязул мацIал лъазарулел гьечIилан хъван букIана гьеб хитIабалда. Гьеб кагъат битIи ккола унго-унгояб гьунар, бахIарчияб иш. Коммунистиял интернационалистазул ретIелги ретIун, дагъистанязе зулму гьабулел Бакуялъул пантюркистал къватIир чIвазаруна гьеб хитIабалъ. Гьанир залалъур гIодор чIарал студентазда тIубан бичIчIичIого букIине бегьула Епископосяназул гьунаралъул къимат. Гьеб хитIабалъул цIех-рех гьабулеб букIана жийго Фурцевалъул бетIерлъиялда гъоркь. Кагътида рехсарал хIужаби ритIухълъичIони, армяназул яц-вацазул къисмат квешаб ккезе рес букIана. Ленинилгун Сталинил чIвадариялъул ва туснахъ гьариялъул сиясат жеги чIезе тун букIинчIо дол соназдаги. Гьанжеги Азербайжаналда гъорлъе ккарал дагъистаниязул гIузрабазде ва къварилъабазде кIвар кьолеб буго Армениялъ, нужер гIелмуялъ, ЕГУялъул профессор Гарник Асатряница ва гьесул пишацояз, гьединго Армениялъул прессаялъ, хасго Левон Мелик-Шахназаряница ва гьесул «Восканапат» сайталъ.",
        "Гьелдаго цадахъ абизе бокьун буго рикьизарурал Дагъистаналъул халкъал загIипал чагIи кколарилан. Масала, исана Лондоналда тIобитIараб Олимпиадаялда лъабго магIаруласе меседил медалал щвана. (Залалъуб чIвалеб хъатил хъуй бахъана, - ГI. ХI.)",
        "АбичIого гIоларо Россиялъ магIарулазул къимат гьабулеб букIиналъул хIакъалъулъги. Азербайжаналда магIарулав толеб бищун кIудияб хъулухъ школалъул директорасул тах батани, Россиялъ аваразул хIаракатчагIазе церетIезе квалквал гьабулеб гьечIо. Масала, Владивостокалда тIобитIараб АТЭСалъул халкъазда гьоркьосеб дандчIваялда Россиялъул делегациялъул нухмалъулев вукIана аварав Зиявудин МухIамадов.",
        "Баркала нужее, Армениялдаса ритIухъал гьудулзаби, Кавказалъулгун Каспиялъул кьолболал халкъазул рахъкколеб бугелъухъ!»",
        "ЦIоралъе автономия хIажат буго",
        "Конференциялъул тIоцебесеб къоялъго гьаруна Дагъистаналъул вакилзабаз докладал. ЦIоралъул магIарулазул тарих ва жакъасеб хIакъикъат якъинго цебечIезабулел, гIемерал соназ цIех-рехал гьарун данде ракIарарал хIужаби рехсана Тимур Айтберовас ва Маркъо ШагIбановас. Араб гIасруялъул 90-абилел соназдаго ЧIаралъул аваразул тарих рагьараб гIелмияб хIалтIи къватIибе биччана Айтберовас. Гьев гIемер щвана ЦIоралде, гьаруна рагIа-ракьанде щварал цIех-рехал.",
        "КIалъаялда Тимурица бицана персазул шагь Надирида данде ЦIоралъул магIарулаз гьабураб кутакаб къеркьеялъул, гьесул вац Ибрагьим, аскарги гъурун, гьенив чIваялъул.",
        "ЧIарлъиялда бугеб гьанжесеб хIалалъул гьадин бицана Айтберовас: «Азербайжаналъе эркенлъи щваралдаса, Бакуялъ жидер пачалихъалда гъорлъе ккаралщинал халкъал азербайжаналлъун лъугьинаризе жигар бахъулеб буго. Нус-нус соназ чияда бачIеб аваразул пачалихъ букIараб ЧIарлъиялда гьабсагIат нухмалъулезул 80 % къажарал руго. Нижеца ЦIоралъе автономия кьей тIалаб гьабулеб буго . Гьениб магIарул мацI рагIизабизе ккола кIиабилеб пачалихъияб мацIлъун, игIланазда хъвай-хъвагIаялги гьаризе ккола авар лугъаталда. Гьединго рилълъанхъизаризе ккола цогидал миллиял ихтияралги».",
        "Авар мацI ва КIудияб Армения",
        "Маркъо ШагIбановасул доклад букIана ЦIоралда магIарул мацI малъиялъул масъала борхараб. «Ххвалиего авар мацIалъул дарсал кьолел руго ЦIоралъул магIарулазул 23 школалда, 70 школалда гьеб малъулеб гьечIо, «тIахьалги учительзабиги гIолел гьечIилан багьанаги бачун», - илан абуна ШагIбановас.",
        "Конференциялъул лъабабилеб къоялъ Левон Мелик-Шахназаряница трибунаялдасан гьадинаб рагIи рехана: «Щай Азербайжаналда гъорлъ ругел миллиял дагъистаниял жакъаги Армениялда данде рагъулел ругел? Азербайжаналъул къануналда рекъон, Армениялъулгун гIорхъи цIунизе аскаралде ахIула гIорхъодаса нусго километраялъул манзилалда гIумру гьабун ругел гIолилал. Гьеб нусго километралда руго магIарулалги, лезгиялги, талышалги. БетIергьабаз буюрухъ кьуни, лагъзал гIадин гьезие мутIигIлъизе кколищ нуж? Армяназ гIадин, яргъил кумекалдалъун бахъизе ккола эркенлъи».",
        "Гьесие жаваб кьуна магIарулазул делегациялъул вакилзабаз. Бадрудин Ибрагьимовас абуна, араб гIасруялъул 90-абилел соназда Армениялъ Россиялъул кумекалдалъун кверде босанин МугIрузулаб Гъарабагъ. МагIарулазе ва лезгиязе гьединал санагIатал шартIал рукIинчIилан.",
        "Дагъистаниял киданиги лагъзал рукIинчIин, умумузул ракьал нахъе тIалаб гьаризе кIолеб батани, нужецаго КIудияб Армения (гьелда гъорлъе унаан гьанжесел Турциялъул, Шамалъул, ГIиракъалъул, Ираналъул ва гь. ц. ракьал, - ГI. ХI) щайин цIигьабуларебан абуна Шахназарянида магIарулазул вакилзабаз. Нужеда квеш бихьараб калам борчIун батани, тIаса лъугьаян жаваб гьабуна Шахназаряница. Гьев ккола кIицIул къажаразул асирлъудаги вукIарав, МугIрузулаб Гъарабагъ бахъиялъулъ кIудияб гIахьалъиги гьабурав чи.",
        "Къажаразул инжитаб кверщаликье ккарал ЦIоралъул магIарулазул ва цогидал миллиял дагъистаниязул суалал халкъазда гьоркьосеб, тIолгодунялалъул даражаялда рорхизе кIудияб хIалтIи гьабулеб буго Армениялъ. Гьелъие гIиллабиги киназего якъинал руго. МагIарулазги эрмениязги гьудуллъи гьабизе бегьула, амма нилъер жиде-жидер хасал мурадал руго.",
        "Аваразул кьалул кучIдузулъ, магIарулазулги къажаразулги рагъазул бицунаго, гIемер дандчIвала гьал мухъал: «Гьадин ругин абун, лъикI гьечIин абун, сверун къужрузги ккун, къварид ругилан». Нилъер умумул гьаб ахIухъе ЦIоралде щолаан ва тушман щущазавулаан. МугIруз жакъа бутIрул къулун ругел щай?",
        "2012 сон",
        "Къалам, дуца щуре…",
        "Бадру-УхIудалда рагъал релълъараб",
        "Чанги тунки ккана Дагъистаналда",
        "Бакълъулазул ракьалда тIобитIана Игьалиса Чупаласул асарал рикIкIиналъул къец",
        "Игьалиса шагIир ва гIалим Бияхъайил Чупалав гьавуралдаса 140 сон тIубаялъул хIурматалда ракIалде щвеялъул тадбирал тIоритIана 2017 соналъул 24 декабралда гьесул ватIаналда. Чупаласул асарал рикIкIиналъул къецтIобитIана 1-11 классазул цIалдохъабазда гьоркьоб. Бакълъулазул районалъул росабазул школаздаса 50-гIан цIалдохъанас гIахьаллъи гьабуна гьениб.",
        "Шамил гьечIеб лъайдал, лълъурдул рижана,",
        "БахIарзал тIагIиндал, тIадегIан къана",
        "ШагIир, гIалим, философ Игьалиса Чупалав гьавуралдаса 140 сон тIубаялъул данделъиялда гIахьаллъана Бакълъулазул районалъул администрациялъул бетIерасул заместитель АхIмад Сулайманов, «Гумбет» газеталъул бетIерав редактор, Россиялъул Хъвадарухъабазул союзалъул член ХIамзат ГIизудинов, районалъул лъайкьеялъул отделалъул нухмалъулев Муса КъурамухIамадов, культураялъул, физическияб культураялъул, спорталъул, гIолилазул политикаялъул ва туризмалъул отделалъул нухмалъулев МухIамад ГIумардибиров, Россиялъул халкъазул гIадатияб маданияталъул Гумбеталъул централъул нухмалъулев Набигула АхIмадибиров ва цогидалги.",
        "Юбилеялъулал тадбирал рагьана ва рачана «Гумбет» газеталъул ва «Аварпресса.ру» порталалъул бетIерав редактор ХIамзат ГIизудиновас.",
        "«Игьалиса Чупалав ккола халкъияв поэт, гьесул асарал халкъалда рекIехъе лъала. Чупаласул поэмаби ва кучIдул, гIажам-тIахьаздасан хъван, гIадамаз цоцахъе кьолаан. Диниял ва дунявиял тадбиразда пайда босулаан шагIирас ва гIалимас МухIамад аварагасул (с. т. гI. в.) гIумруялъул, Кавказалъул рагъул хIакъалъулъ ва цогидалги темабазда хъварал асараздаса. Чупаласул асаразул тIоцебесеб тIехь къватIибе биччана XX гIасруялъул 90-абилел соназул байбихьуда Гьарадирихъа шагIир ГIабдулпатахI Ибрагьимовасул хIаракаталда. ТIехьалъе цеберагIи хъвана литературовод, филологиял гIелмабазул доктор, профессор Сиражудин ХIайбулаевас. ДНЦялъул РАНалъул МацIазул, литератураялъул, искусствоялъул институталда Чупаласул литературияб ирсалъул халгьабулеб буго, гьесул асаразул тIехь къватIибе биччазе хIадур гьабулеб буго», – ян абуна жиндирго кIалъаялда ХIамзат ГIизудиновас.",
        "ТIолго ГIарабустан жидей мукIурал",
        "РукIана магIарухъ гIелмудал курмул",
        "Игьалиса Чупаласул асарал цIалулезул къецалъул низамалъул, цIалдохъабазе къимат кьеялъул къагIидабазул, гьезде ругел тIалабазул бицана районалъул лъайкьеялъул отделалъул нухмалъулев Муса КъурамухIамадовас.",
        "Тадбиралда кIалъазе рахъана гьединго «Сельсовет “Игалинский”» росдал бетIер ХIажимурад МухIамадов, Россиялъул Федерациялъул мустахIикъав учитель, Россиялъул Хъвадарухъабазул союзалъул член ГIиса Шарапудинов, Игьали гьоркьохъеб школалъул гIурус мацIалъул ва литератураялъул учитель Муртаза Эфендиев, Чупаласул ясазул васал МухIамад ХIасанов, СайгидгIали Бибулатов ва цогидалги.",
        "Чупаласул асарал цIалулезул конкурс тIобитIун хадуб бергьенлъи босаразе шапакъатал кьуна. ТIоцебесеб, кIиабилеб ва лъабабилеб бакIал ккуразе, конкурсалъул жигарчагIазе Бакълъулазул районалъул нухмалъулезул, Игьали росдал администрациялъул цIаралдасан, гьединго Игьалиса Чупаласул наслуялъул чагIазул рахъалдасан кьуна ХIурматалъул грамотаби, гIарцулал сайгъатал, тIахьал ва цогидалги шапакъатал.",
        "Дагъистан цебетIезабиялъул суалал",
        "ЦIаналъ росдал рохьов – 120 базарган",
        "Республикаялъул даранчагIазул кIиабилеб данделъиялда хIалтIул рахъи борхизабиялъул масъалаби цере лъуна",
        "2018 соналъул 21-22 июлалда Бакълъулазул мухъалъул ЦIаналъ росулъ тIобитIана Дагъистаналъул базаргабазул республикаялъулаб кIиабилеб данделъи, форум. МахIачхъалаялъул базаргабазул цолъиялъ (БИСОМ) ва Бакълъулазул ракьалъул нухмалъулез цадахъ рекъон гIуцIараб гьеб тадбиралда гIахьаллъана 120 чи. Дагъистан цебетIезабиялъул суалал гьоркьор лъураб, кIудияб кIваралъул лъугьа-бахъинлъун лъугьана гьеб дандеруссин.",
        "Жидер хIаракаталде цIикIкIун кIвар кьеян лъазабуна базаргабаз",
        "КIиго къоялъ халатбахъараб базаргабазул, даранчагIазул, предпринимателазул данделъиялда бицана Дагъистаналъул магIишатияб рахъ, экономика борхизе ккани ва къуватал, хайир кьолел гIуцIаби гIемерлъизе, ишалъулал гIадамазул рахъкквезе ккани, гьаризесел тадбиразул.",
        "21 июлалда ЦIаналъе вачIана 120 даранчи. МахIачхъалаялдаса гьенире рачIунаго, нухда гьез зиярат гьабун буго АхIулгохIдеги. Гьалбал къабул гьариялъе кIудияб хIадурлъи гьабун бугоан Бакълъулазул мухъалъул администрациялъ ва идарабаз. Нухалги къачIа-кIатIан ругоан. Цебесеб сордоялъ кутакаб чвахунцIадги бан, иххаз ва лъараз хвезарурал нухал радакье рахъун цIидасан къачIана Бакълъулазул нухлул хIалтIухъабаз. Гьеб форум лъикI тIобитIиялъе квербакъун буго Бакълъулазул ракьалъул нухмалъиялъ,экономикаялъул ва росдал магIишаталъул идараялъ, Игьали росдал администрациялъ, ЦIаналъ аслияб школалъ ва цоги гIуцIабаз.",
        "Форумалда кIалъаял гьаруна Бакълъулазул мухъалъул бетIер ХIажимурад МухIамадовас, БИСОМ абураб гIуцIиялъул нухмалъулев ГIабдулхIаким Пахрудиновас, Дагъистаналъул Руччабазул цолъиялъул цеехъан Интизар Мамутаевалъ, экономикиял гIелмабазул доктор Сергей Дохоляница ва цогидазги.",
        "ЦIаналъ росу игьелдерил росабазул администрациялда гьоркьобе уна. Гьеб росу буго рохьоб. Гьуърул унтарал гIадамазе сахлъиялъе рукIине кколел шартIал руго гьенир. Лъелго ине ккани, гIезегIан кIудияб ракьги бугоан гьеб росдал. Гьалбал разиго хутIана ЦIаналъ тIобитIараб тадбиралдаса ва гьезул ракIгIатIилъиялдаса.",
        "КIиябго къоялъ форумалъул кIалъаял, малъа-хъваял, мастер-классал, тренингал тIоритIана, хIалхьи гьабиялъул ва черх лъадариялъул тадбиралги гьоркьоре ккезарун. Гьеб къагIидаялъ форум жеги камилаблъун, чIамучIлъи гъорлъе биччачIеблъун лъугьана.",
        "Базаргабазул гIемерал суалал ругоан Дагъистаналъул ва Россиялъул тIалъиялдехун. Гьезул каламалъухъ гIенеккидал, бичIчIулеб букIана базаргабазул унго-унгояб куцалда рахъкколел идараби гIемер гьечIолъи.",
        "Ричарухъабилъун щал рищизе кколел?",
        "Арсен Акавовас, ХIажи Зулумхановас, МухIамад Штанчаевас ва цогидазги гIолохъанал базаргабазда бицана даран-базар, иш гIуцIулелъул, хIисабалде росизе кколелщинал рахъазул. Идараялде, фирмаялде, предприятиялде, тукаде, ашбазалде гIадамал хIалтIизе росулелъул, сунде кIвар кьезе кколабали баян гьабуна гьез ва цоги кIалъазе рахъараз. Къайи босизе рачIарал чагIаздехун лъикI кIалъалев, гьезул бокьарал суалазе жавабал кьун бажарулев, гьимун гурони кIалъаларев, чIагояв чи восизе кколин вичарухъанлъунилан абуна Арсен Акавовас. ГIадамазулгун калам-хабар гьабизе гъира гьечIев чи рекъолила кассаялда ялъуни складалда, нахърател цIунулев чилъун.",
        "«Пирамидабазул» къорал…",
        "Интернеталдаса пайдаги босун, иш бачиналъул, даран-базар гьабиялъул хIакъалъулъ гIатIидал баянал кьуна ХIажи Зулумхановас. Гьединаб куцалда кIуди-кIудияб магIишат данде гьабурал дунялалъулго вакилзабазул рехсейги гьабун, гьезул хIалбихьиялъул мисалал рачана гьес. Гьединго форумалда пайдаял кIалъаял гьаруна ВТБялъул, Связь-банкалъул ва цоги банказул хIалтIухъабазги. «Пирамидабазул» гурдакье ккезе чIогеян абуна банказул вакилзабаз, гьеб куцалда «даран гьабулеб» «цо халкъ» бугин Дагъистаналдаянги абуна гьениб. Гьединазе тамихI гьабичIого толарила пачалихъалъ.",
        "Гьеб форумалда Дагъистаналъул Руччабазул цолъиялъул нухмалъулей Интизар Мамутаевалъ баркалаялъул кагъат кьуна БИСОМалъул цевехъан ГIабдулхIаким Пахрудиновасе. Гьединго гьесие хIурматалъул грамота кьуна ЦIаналъ росдал аслияб школалъул директор СагIидбег МутагIиловасги.",
        "Чвахукье сапар, нух къосарал гьалбал…",
        "21 июлалъул бакъанида форумалъул гIахьалчагIаз сапар бухьана ЦIаналъ росдада гIагарлъухъ бугеб лъарада лъугьараб чвахукье. РекIун хьвадун ругьунал базаргабазе бигьаго чIун батиларо гьеб «чабхъен». Амма, 3-4 километрги тун, лъарахъа тIаде захIматгоги рахун, чвахукье щведал, гьалбадерил ракI бохана ва хIалхьана – багIари кIочене, гIолохъаби партIан лъадалъе лъугьана.",
        "ТIадруссун рачIунаго, сапарчагIазул къокъаби рикь-рикьана ва ЦIаналъ росдал бахчабазда ва къватIазда нух къосун ккана. Гьенир минаби руго цIакъго цоцаздаса рикIкIад. Щибаб батараб рукъалъул нуцIидаги кIутIун, цIехолеб букIана школалдехун нух… Цо-цояз ишан босун букIана рикIкIада бихьулеб шашликIал режулеб цIадул кIкIуялде… Квеш-лъикI, къасиялде киналго чодрокье ракIана. ТIагьир Къурачевасул кучIдузухъ гIенеккана ва шашликIазда кьабуна. Гьелдаса хадуб Грузиялда лъимал рикъиялъул бицунеб кинофильмги биччан букIана, школалъул кIитIалаяб минаялъул нахъисеб къададаги речIчIизабун.",
        "МагIаруллъи цIунизе тIадаб буго",
        "«ЗахIмат-рахIаталъул аваданаб бакI», – абун таржама гьабун буго ЦIадаса ХIамзатица Александр Пушкинил «Росу» абураб кечIалъул цо мухъалъе. Гьединаб бакI бугоан ЦIаналъ. Амма гьеб росуги, цоги магIарул росабиго гIадин, чIобоголъулеб бугоан. ЦIаналъа гIадамазда гьикъидал, цохIо школаги фельдшерлъиялъул пунктги гурони, тIокIаб хIалтIи бугеб бакI гьениб гьечIилан абуна. БетIербахъиялъе къватIире рахъунел руго гIолохъаби. Цоцазда данде торгIо хIазе кIиго команда гIуцIизе гIолилал хутIун гьечIин росулъилан бицана гьез. Амма цо команда лъезе гIурал гIоркьилал ругоан гьезул. Форумалъул ункъо командаялда гьоркьоб тIоцебесеб бакI щвана ЦIаналъ росдал волейболалъул къокъаялъе.",
        "Ризаб рохьалда жаниб бугеб, берцинаб, беричаб бакI бугоан ЦIаналъ. Дунго щварал ЧIегIерралъдал рагIаллъуда ва Европаялда ругел шагьарал, курортал ракIалде щолел рукIана, ЦIаналъ росулъан унаго.",
        "Къаси, гвангъун щвараб моцIрол канлъухъе валагьидал, дандритIун паркъолел ругоан ЦIияб Аргъвани росдал чирахъал. ТIадехун буго ризаб накIкIил рохь. Багъилаб бакI буго ЦIаналъ. Хасго пикру гьабизе, тIахьал хъвазе ва цIализе санагIатаб бакI бугилан тана, гIодобе биччараб, хIалхьараб, сасараб.",
        "22 июлалда форумалъул гIахьалчагIаз дандеруссиналъул хIасилал гьаруна, тIадчагIаздехун хитIаб хъвазе хIукмуги ккана гьезул. ЛъикIаб гьоболлъиялъухъ бакълъулазе баркалаги кьолаго, гьел тIадруссун ана.",
        "Нилъее хIажат буго бацIцIадаб даран-базарги цебетIезе магIарул росабиги цIунун хутIизе. Щибаб росдал буго такрарлъи гьечIеб тарих. Нилъеда тIадаб буго магIаруллъи цIунизе. МагIарухъги. РекIелъги. Кибго.",
        "Ахираб анкьалъ Дагъистаналда риччалел гIемерисел газетазул гьурмазда букIана МахIачхъалаялъул гIурус театралда цо нухалъги бихьизабун, «Все в твоих руках» («Кинабго дуда кодоб буго») абураб пьеса тIокIаб бихьизабичIого теялда сверухъ ккараб хабар.",
        "Къокъго абуни, тIоцебесеб сордоялъ премьераялде ахIарав Дагъистаналъул Президент МухIу ГIалиевас гьеб пьесаялдаса жиндирго разилъи гьечIолъи загьир гьабун буго ва ахиралда артистазе хъатги чIван гьечIо. Нахъисеб къоялде абуни пьеса тIокIаб бихьизабизе гьукъун батана, батIи-батIиял гIиллабиги ургъун. МухIуцани нахъа лъазабуна жинца пьеса гьукъичIин, гIицIго абунин гьединаб пьеса Дагъистаналда лъезего кколароанин. (Гьеб буго Москваялда 200- абилеб соналъ «Норд-Ост» абулеб театралда жанире кIанцIун, боевиказ гьабураб зулму лъикIаб ишлъун, гьунарлъун бихьизабулеб Англиялдаса драматург Наталья Пелевайница хъвараб пьеса, Россиялъул гIемерал театраздаги лъечIого, МахIачхъалаялда лъураб).",
        "Дол газетазул гIемерисез хъвалеб бугоан творчествоялъе ихтиярал къалел ругилан. Дир пикруялдани, МухIуца, тIоцебесеб иргаялда, дагъистаниясда тIадаб рагIи абун буго, кIиабилеб иргаялда, Президентасда тIадаб жо гьабун буго. Москваялдаги Бесланалдаги бихьизабизе биччалареб спектакль бихьизабизе ккани, дагъистаниязул ракIалдещвеязулъ дол терактал хутIундай гьечIо. Гьаб ахирисеб анцIго соналда чан пашманаб иш ккараб гьаниб. Дой культураялъул министралдаги режиссерасдаги кIочондай бугеб гьеб. Яги гьедигIанго ццулъунищ гьел ругел, театрги министерствоги халкъалъул налогазда хьихьараб бугеблъи кIочене. Дидани кколеб буго, МухIу Гьиматович, дур министрзабиги чиновникалги халкъалдаса ратIа тIун ругилан. Гьелдасаги кIудияб асар гьабилаан гьал соназда чIваралщиназул гIицIго цIаралги чан сон щивасе букIарабалиги рехсарабани. Жеги ругъназдаса ракIал сахлъичIел улбузеги бесдаллъиялъул кьер бадиб бетарал лъималазеги террористал лъикIал гIадамал ругин абураб асар гъорлъ бессараб пьеса лъелалде, цин ургъизе ккеларищ, щиб жидеца гьабулеб бугебалиян.",
        "ТIадежоялъе, дой драматургалъ лъазабулеб буго жинца МухIу судалде кьезе вугин, гьес жий къабихI гьаюнин абун. Гьелдаса хадубги бичIчIиларищха пьеса Дагъистаналде бачIиналъул мурадго: гьаниб гьеб биччазе гьечIеблъи – цо ва гьелда сверухъ ахIи-хIур бахъинаби – кIиго. Кин гьабунги, жиндиего цIар гьабизе къватIие яхъарай щияли Пелевайн дандчIван йиго гьалгощинал соназ «хун» букIун, МухIуца, вачIинеги вачIун, квер чIван «чIаго» гьабураб театралъул бетIерав режиссер, добго цIар балагьулев щивали Тулпаровасда. Гьеб буго нилъеда бачIинахъего бихьулеб жо. Нилъеда лъалареб, гIицIго щаклъун рукIиналъ абичIого толеб, чан балъголъидай нахъа бугеб? ХIатта, МухIуда театразул устав ракIалде щвезабун, журналистал ахIдезе ругеблъицин хIисабалде босун гьабураб иш букIинги бичIчIулеб буго. Гьебни гьедин тела.",
        "Дица кьолеб буго цоги суал. МухIу Гьиматович, жого абичIого, хъатги чIван, нахъе ун вукIаравани, щибаб сордоялъ гIадамазе гьеб пьеса бихьизабилаангури? Гьелъ заралдай цIикIкIун кьелаан, хайирдай? Дидани ккола гIаммаб халкъалъул рекIелъе чIвадарухъабазе лъикIаб къимат кьезе кколин абураб пикру бугIизе хIалтIулел ругин цIакъ кIуди-кIудиял къуватал абун. Пьеса гуро гьукъараб МухIуца (гьес гьукъун батаниха), гьес гьукъана гъачагълъи кIодо гьабизе ва гьегьал къватIиса пачалихъалъул ритIунчагIазе нилъеда демократия малъизе ва заманги бакIги батIа бахъизе лъалареб хIалалда гIамал кIодолъарал нилъерго ракьцоязда дагьал цере балагьизе кколеблъиги бихьизабуна. КигIанги кутакаб пьеса гьеб батаниги, дие бокьилароан гьенив хъат чIвазе кколевлъун дунго вукIине. Аллагьас * лъикIаб хъван батаги.",
        "МухIаммад аварагасул ﷺ хIакъалъулъ – авар мацIалда",
        "Лъималазда гьоркьоб диниял асарал рикIкIиналъул къец тIобитIана",
        "«МухIаммад аварагасул ﷺ хIакъалъулъ – авар мацIалда» абураб къец тIобитIана Бакълъулазул гIолилазул централъул хIаракаталдалъун. Къецазда гIахьаллъана 12-ялде щвезегIан сонал рараб батIи-батIиял регионаздаса 105 лъимер. МухIаммад аварагасул (с.т.гI.в.) хIакъалъулъ лъималазда гъваридго лъазелъун, гIагараб авар мацI цIунизелъун, миллияб адабият, рухIияб рахъ церетIезаризелъун гIуцIараб тадбир букIана гьеб.",
        "«МухIаммад аварагасул ﷺ хIакъалъулъ – авар мацIалда» абураб къецалда гIахьаллъизе хIалтIаби къабул гьаризе байбихьана 14 ноябралда ва тIоцебесеб декабралда лъугIизе тана. ГIуцIиялъулаб комитеталде жидерго церерахъиналгун видеосюжетал ритIун рачIана конкурсантаз. Ниж гIажаиблъун хутIана гьеб проекталде гIадамазул бугеб рокьи бихьидал ва разилъана 105 лъимералъ гIахьаллъи гьабиялдаса. Къецалда гIахьаллъана Дагъистаналъул районазда ва шагьаразда гIумру гьабун ругел лъимал гурелги, Россиялъул батIи-батIиял регионазда ругелги. Хирияв МухIаммад авараг (с.т.гI.в.) гьавураб РабигIул аввал моцIалъул хIурматалда тIобитIараб тадбир букIана гьеб», – ян абуна МухIамад Зубайировас.",
        "Бакълъулазул гIолилазул централъул шагьаралъул офисалда тIобитIана лъималазул церерахъиналъе къимат кьолеб жюриялъул данделъи. Жюриялда гьоркьор рукIана Авар басмабазул цолъиялъул нухмалъулев, РАНаалъул ДНЦялъул ЦIадаса ХIамзатил цIаралда бугеб ИЯЛИялъул цIех-рехчи МухIамадрасул ГIумаров, «Гумбет» газеталъул ва «Аварпресса.ру» порталалъул бетIерав редактор, Россиялъул Хъвадарухъабазул союзалъул член ХIамзат ГIизудинов ва Бакълъулазул районалъул бетIерасул кумекчи НурмухIамад ГIизудинов.",
        "Къецалда гIахьаллъаразул махщалие къимат кьолаго, хIисабалде щиб босарабали ва жюриялъул хIалтIул хIакъалъулъ бицана ХIамзат ГIизудиновас.",
        "«Гьадинаб пайдаяб ва кIвар бугеб къец гIуцIаразе, авар мацI ва маданият цIуниялъул ургъел гьабуразе хъвадарухъабазул рахъалдасан баркала загьир гьабула. Къецалда гIахьаллъаразул церерахъиназе къимат кьеялъул бицани, гьеб хIалтIи гIуцIана гIаммаб куцалда къабул гьарурал къагIидабазда рекъон. Жюриялъ щивав конкурсантас бицаралъул халгьабулаго, хIисабалде росана темаялде гьеб данде кколеб бугищан, берцинго цIали, артистизм, махщел, ратIлил форма ва цогидалги хIужаби. Конкурсантазул церерахъиназул халгьабуна фамилия, цIар, росу ва цогидалги баянал рихьизаричIел номераздасан», – ян баян кьуна ХIамзат ГIизудиновас.",
        "Жюриялъул членаз баркала кьуна лъимал лъикI хIадураралъухъ гьезул эбел-инсуеги.",
        "МухIамадрасул ГIумаровасги баян гьабуна конкурсалъ рази гьавунин, анцI-анцI лъималазулъ рахьдал мацIалде, рухIияб литератураялде рокьи бижизе, гьезие МухIаммад аварагасул (с.т.гI.в.) хIакъалъулъ цIикIкIун лъай щвезе квербакъанин.",
        "«Къецалъул гIахьалчагIаз аслияб куцалда цIалана Инхоса ГIали-хIажиясул, Игьалиса Чупаласул, шайих СагIид Афандил ва цогидазулги асарал. Баркала буго гьеб проект хIадураразе, тIобитIаразе, рахьдал мацI цIуниялъе квербакъаразе. ГIуцIиялъул комитеталде рачIана лъикIал хIалтIаби. Масала, ЦIияб ИчичIалиса лъималаз МухIаммад аварагасул (с.т.гI.в.) хIакъалъулъ назмаби цIалана, футбол хIайги гьоркьоб къотIизабун, КIудияб ВатIанияб рагъда хваразул хIурматалда бараб памятникалда аскIореги рачIун ва цогидалги жамгIиял бакIазда. РакIалде ккола гьадинал конкурсал щибаб соналъ тIоритIилин ва гьединал ишаз хадубккунги бусурбабазул уммат ва нилъер халкъ цолъиялъе квербакъилин», – ян абуна МухIамадрасул ГIумаровас.",
        "Къецазда тIоцебесеб бакIалъе мустахIикълъана Фатима ГъазихIмаева (48-аб. номер), кIиабилеб бакIалъе – СагIдигат Насрудинова (81-аб. номер), лъабабилеб бакIалъе – Фатимат МухIамадова ( 9-аб. номер). Бергьенлъаби босаразе кьуна грамотаби, гIарцулал сайгъатал ва тIахьал.",
        "Гьекъолеб жо какулел",
        "киналго гIалимзаби",
        "Гьекъолеб жо какулел киналго гIалимзаби,",
        "ГIин базе къасдго гьечIел гIолилазул къокъаби.",
        "Къойил вагIза гьабулел масжидахъ дибирзаби,",
        "Диналде руссунарел бусурбанал наслаби.",
        "НасихIаталъул агьло умматалъухъ гIодулеб,",
        "ГIадамалин абуни, инкаралда хьвадулел.",
        "Дин бокьулин абулеб, амрогин-нагью толеб,",
        "Тавбо кIалалъ гьабулеб, ракI долде хилиплъулеб.",
        "Хвезе ругин бицунеб, гьелдаса хIинкъуларел,",
        "ХIалалгин хIарам лъалеб, варагI цIуни загIипал.",
        "Зулму жедеда гьабун хIехьон бажаруларел,",
        "Жидеца зулму гьаби гIадатлъун билълъанхъарал.",
        "Бицунеб рагIиялъулъ гIадлуялъ гуч гьабулел,",
        "Гьабулеб пишаялъулъ щибго ритIухълъи гьечIел,",
        "Шагьи-капек горелде бетIерго хIалтIулареб,",
        "ХIикматаб гIалам буго Дагъистаналда лъугьун.",
        "Дир кIудияб хьул буго ракьцоял гIолилазде,",
        "ГIалимзабаз бицунеб къабул гьабилебилан.",
        "КъотIулеб буго ракIалъ, умумуз нахъе тараб",
        "Ирсалдаса махIрумлъун лъимал хутIиларилан.",
        "Мехтулеб жо гьекъезе гьукъун буго шаргIалда,",
        "Къуръангин хIадисалъул насги буго гьелъие.",
        "Аллагьас, хIарам гьабун аят рещтIун хадуса,",
        "Насхо гьабичIебщинаб ШаргIалда хIарамлъула.",
        "ШафигIас рицун тарал хIадисазул кьучIалда",
        "ХIалкIун шаригIат цIуни тIалъула умматалда.",
        "ТIагьаясул  суннатал чIаго гьари абуни,",
        "Гьеб ккола инсанасулъ рухIияб къуват цIикIкIин.",
        "Расуласул  суннат лъан, гьебги цIунун гьабураб,",
        "ГьитIинаб бугониги гIамалалъул хиралъи.",
        "Халикъасда аскIоб гьеб азариде бахуна,",
        "Аллагьас тавфикъ кьеги Суннат чIаго гьабизе!",
        "БетIергьанас нелъее хIалал гьабурабщинаб",
        "Гьелда жаниб букIуна кIудиял мунпагIатал:",
        "Дунялалда - рохелал, ухраялда- сагIадат,",
        "Унта-щокълъиялдаса черхалъе саламалъи.",
        "Халикъас хIарам гьабун халкъалда лъай гьабураб,",
        "Гьелда жаниб абуни, камураб унти гьечIо,",
        "Киналниги квешлъаби - гьелда балеб пихъ ккола,",
        "Гьелда даимлъарасул диналда хIинкъи буго.",
        "Гьекъолев чиясухъе цо лукъма кванил кьуни,",
        "Куна гьесул хабалъ гьан борхьалгин гIанкърабаца.",
        "Гьекъелалъе квербакъун щив чи вугонаниги,",
        "Гьев ккола динул-Ислам биххизе хIалтIулев чи.",
        "Гьекъолесухъе гIарац къарзалъ кьеян абуни,",
        "Гьебги ккола бусурбан чи чIвазе комек гьаби.",
        "Гьесда аскIор гIодор чIун ракIгъей гьабурал чиги,",
        "Беццаллъун тIаде рахъун рачуна ГIарасалде.",
        "ГIемер гьекъеялдалъун мехтизе гьарулеб жо,",
        "Дагьабго гьекъезеги хIарамлъула халкъалъе.",
        "Гьекъолеб жо хIалалаб бугилан абулев чи,",
        "Исламалдаса вахъун купруялда вукIуна.",
        "КIудиял мунагьазул гьиралгун вачIаниги,",
        "Гьесие тавбоялъул гъапу рагьараб буго.",
        "РахIманасдаса хIинкъун гьекъолеб жо тарасе,",
        "Алжаналъуве щведал шараб гьекъезе кьола.",
        "Гьекъолеб жо киналго квешлъабазул хан буго,",
        "Квешав ханас лъикIаб жо лъидего малъуларо.",
        "ЛъикIалдехун горони хивалго гьечIониги,",
        "Гьев ханас тIад квер лъурав лъимер гIадин лъугьуна.",
        "Гьанжи бачIун шайтIаналъ гьормада квер бахъула,",
        "Гьудуллъи рагIизабун вацлъи щула гьабула,",
        "ШаригIат-Исламалъул, инсанияб яхIалъул",
        "Нусабго лагаялъулъ асарцин хутIуларо.",
        "Цинги гьесул габуниб щулияб кварги рехун,",
        "ЩайтIаналъ бече гIадин вачуна бокьаралъув.",
        "Кьурулъанги кIанцIула, цIадавеги лъугьуна,",
        "Гьанжи гьесул беразда щибго жо бихьуларо.",
        "Бегьиларо, дир лъимер, дурго гьеб гIумроялъул,",
        "ГIаркъил истаканалде багьа данде босизе.",
        "Берцинаб гIолохъанлъи, гIанчIаб, эркенаб заман",
        "ГIарцухъ бичуге, дадал, дуй нахъа битIун ккела.",
        "Дурго умумуз гIадин Исламалъул нухги ккун,",
        "Адабалда хьвадизе дуеги мех щун буго.",
        "Къол щуябго какги бай, Рамазаналъ кIалги ккой,",
        "Закат-сахIги тIобитIе, хIалкIвани хIажги гьабе.",
        "Гьелеха дуе Ислам, дур умумуз ккураб нух,",
        "Адабияталде мун тIовитIулеб шаригIат.",
        "Щибаб квешлъиялдаса мунго цIунулеб къолден,",
        "Къаркъала сах букIаго ретIине гIамал гьабе.",
        "Гьелде инкарги гьабун кинго нилъ тIораларо,",
        "ТIадаб налъи кьечIого налъулав ворчIуларо.",
        "ВачIа, гьабун те тавбо, те гьеб квешаб хьвадиги,",
        "Тавбо гьабун вуссарав Аллагьасе вокьулин.",
        "Босе яхIалъул рачел, борче гьеб дагьаб мехалъ,",
        "Дудаго Исламалъул щолеб баркат бихьизе.",
        "Босун тея цо гали къанщун кIиябго бергун,",
        "Къараб нуцIаги рагьун Аллагьасул рокъобе.",
        "Бая цо как берцинго бихьинчияс кинниги,",
        "Нечогея чиякьа - чагIи дуй хIажат гьечIин.",
        "Чанги дудаса квешал, квешабщиналъул агьло,",
        "Аллагьасдеги руссун вализаби лъугьанин.",
        "Гьаб насихIаталъулъ дуй хIиллагин макру гьечIин,",
        "ХIалбихьи гьабе дуца, дун гъоркье чIарав вугин.",
        "ЧIегIераб нохъаялде хъахIмиккиянги абун",
        "Мун гуккизе бокьарав сахIирги дун горевин.",
        "Дунял-ахираталъулъ магIнавияб бичIчIи кьун",
        "Кьеги ножое тавфикъ тавбоялде къасд ккарал.",
        "Къуръангин-хIадисалъул амру-нагью тIобайзе,",
        "Аллагь, дуца тIамеги ТIагьаясул гьаб уммат!",
        "Амин!",
        "Рорхатал мугIрузда руго гIадамал. ЦIех-рех",
        "ТIандо, дур къадазда бакъваладай би?",
        "Рагъ ккаралдаса 18 сон сверидал, ТIандо росу ва тIандосел",
        "«Миллат» халкъалдаса батIа тIураб басма кколаро. «Миллат» суалал рорхизе нахъе къаларо. «Миллат» темабазукьа, гIузрабазукьа хIинкъуларо.Туснахъалъур кинигин, кабинетазда жанир тIамурал хIалтIухъаби гьечIо «Миллаталъул». Щибаб анкьалда, щибаб моцIалда нижеца сапарал гьарула, магIарулазул росабалъе щола, гIадамазул масъалаби къватIире, бакъалде рахъула, гьел тIуразе бажарарабщинаб гьабула. «Миллаталъ» бихьизабула унго-унгояб гIумру, ургъун бахъараб гуреб. «Миллат» буго сиясиялгун жамгIиял лъугьа-бахъиназда бакьулъ, халкъалда цадахъ, хурибги ахикьги, гьоробги бокьобги, некIсиял сияздаги хъутабаздаги, гIораздаги кьурабалъги, нохъаздаги сиртаздаги, гохIаздаги щобаздаги, мажгитазухъги хабалалъги –гIадамал ругеб бакIалда.",
        "ЦIияб ТIандо: жеги тIабигIияб газ щвечIо",
        "Гьеб цIатари гIадамазе щвеялъе квекIен гьабулеб буго газалъул идарабаз",
        "ТIандо росдал жакъасеб ахIвал-хIалалда тIасан бегавул Назир-хIажи Баширхановасулгун гьабураб гара-чIвари кьолеб буго «Миллаталъул» жакъасеб номералда.",
        "– ТIандо росдал администрациялда гъорлъе чан цIараки унеб?",
        "– ГьабсагIат нижер росдал администрациялда хъвай-хъвагIай гьабун буго 221 хъизаналъул, ай 750 чи, рухI.",
        "– Школалда чан цIалдохъан вугев?",
        "– ЦIияб ТIандо росулъ хIалтIулеб буго аслияб (ичIго классалъул) школа, гьенив цIалулев вуго 65 цIалдохъан.",
        "– 1999 соналъул августалда рагъ ккезегIан ва росу щущазегIан, НекIсияб ТIандо чан класс бугеб школа хIалтIулеб букIараб?",
        "– Аслияб лъай кьолеб мактаб букIана.",
        "– Цоги кинал идараби ругел ЦIияб ТIандо росулъ. Фельдшерлъиялъул пункт бугищ?",
        "– Рагъдаса хадур рана ФАПалъул, школалъул, спортзалалъул минаби. Гьел гIуцIаби хIалтIулелги руго. Гьединго росулъ руго Маданияб рукъги библиотекаги. 35 лъимер жаниб бугеб ясли ахги буго.",
        "– ТIабигIияб газалдаса пайда босулищ тIандосез? Бачун бугищ гьеб гIадамазул рукъзабазухъе?",
        "– ТIандадерие жеги тIабигIияб газ щун гьечIо. Цо-цояз абулеб буго, батIи-батIиял газил идарабазда гьоркьоб бугеб къецалъ, гIадамазе газ бачине квал-квал гьабулеб бугилан.",
        "– ТIандо росдал колхозалъул нахъе хутIараб жо бугищ? Гьел идараби руссинаруна СПКабазде. Нужер колхозалъул къисмат кинаб ккараб?",
        "– Лъабнусго гектар бугеб хъутан буго тIандадерил «Тандовский» гIаммаб магIишаталъул (СПКаялъул) Бабаюрт мухъалда.",
        "ГурхIел гьечIеб рагъул гъаримаб къурбан…",
        "64 сон барай Шагьират АхIмаднабиевалъулгун НекIсияб ТIандо росдал чIвадназухъ гьабураб накъит.",
        "–1999 соналъул рагъалъ кинаб зарал гьабураб нужер хъизаналъе?",
        "– Мина бухIана дир, 1999 соналъул рагъ ккедал.",
        "– Гьелъухъ рецIел (компенсация) кьечIищ дуе пачалихъалъ?",
        "– ГIураб къадаралда щвечIо рецIалил гIарац. Нижер биххараб минаялъул ва хвараб магIишаталъул 30 процентцин бецIичIо нижее хIукуматалъ.",
        "– Рагъдаса хадуй мун НекIсияб ТIандое тIадюссиналъе щиб гIилла ккараб? БоцIи-панзищ хьихьун бугеб дуца гьаниб? Кинаб бетIербахъи бугеб?",
        "– У, дун нахъюссана инсул росулъе. Гьанив дида цадахъ вацасул вас ГIабдулхIалимги вуго кумекалъе.",
        "– Рагъалъ пасат гьабураб росу буго нужер. Гьединаб тарихияб лъугьа-бахъин кIочене бегьуларо…",
        "– КIочонеб жо гьабичIо росдае. Террористал тIаде кIанцIиялъ бачIана гьаб балагь росдаде. ЧIвадназде нижер росуги сверизабун, тIадруссун Чачанлъиялде ана хъачагъал.",
        "– 1999 соналъул августалда рагъ байбихьараб заманалда, росулъ йикIанищ мун?",
        "– ЙикIана. Хъачагъал тIаде гIунтIидал, росдал гIадамазда цадахъ дунги Болъихъе гочана. Болъихъ районалда беженцал раккана.",
        "– БоцIи-панз хванищ дур?",
        "– ЧIван, хун батана нижер боцIи. Гьелъухъ букIине кколеб рецIелги щвечIо.",
        "Умумузул хобазда хурдузул сас кIочонге",
        "76 сон барай Хадижат ХIабибовалъулгун ТIандо росдал биххараб мажгиталъул кIалтIа ккараб гара-чIвари.",
        "– Токни бихьула НекIсияб ТIандоб. Кьиндал рукъ сунца хинлъизабулеб дуца?",
        "– ЦIулги бичIун, ракги лъун, умумузул къагIидаялда печьги бакун, чIезабула рокъоб хасало хинлъи. Мех-мехалда вачIун, васасги кумек гьабула дие.",
        "– Рагъалъ дур мина-карталъе къварилъи гьабунищ?",
        "– Гьабуна. Росда цебе бугеб Щулалъуда абулеб бакIалда аскIоб букIараб цояб мина рагъалъ чIунтизабуна. Дагьаб тIадегIан бугеб гьаб гьитIинабго рукъ цIигьабун къачIана нижеца.",
        "– ВатIанилан ахIарабила хIинчIицагиян бицен буго умумузул. ГIураб ракьалде бугеб рекIел цIаялъ ячун ятила мун тIадюссун НекIсияб ТIандое…",
        "– У. ГIагараб ракьалъ тIаде цIала, ругьунал бакIазде щвезе бокьула. Умумузул заназухъ эхетизе, гьезие дугIа-алхIам гьабизе уна.",
        "– Дур лъималги гьезул лъималги ЦIияб ТIандорищ гIумру гьабун ругел? Мунго цохIо, янгъизго, рекIелгъей гьечIого йикIунарищ мун гьаний?",
        "– Лъимал ЦIияб ТIандорги, гIатIиракьалдаги, шагьараздаги яшав гьабун руго. Цо-цо лъималазухъеги уна дун. Ниж, НекIсияб ТIандор хутIарал херал руччаби, цоцазда тIаде-гъоркье уна, хабар-кIалалъе. ГIатIиракьалде лъималазда аскIое ун йикIана дун дагьалъ цееги. Унгеян хадур ахIдолел лъималги тун, щвана НекIсияб ТIандое. «Вай, баркаман, дирго рукъ», – илан абун, рещтIана гIагараб ва ругьунаб гъасда. ГьедигIан хириял рукIунел руго нилъерго росуги рукъги.",
        "– Рагъалъ риххизарурал минабазухъ ва хвараб боцIухъ мустахIикъаб ва рекъараб куцалда рецIалил гIарац щванищ?",
        "– Нижее кьураб компенсация дагьаб букIана. ЧIунтизабураб ригьалъухъги гIураб къадаралда рецIел кьечIо. КъогогIан чIегIерхIайван хьихьун букIана нижеца. Гьелги рагъул къурбаналлъун ккана. Гьезул щибалъухъ азарго гъурущ кьун тана пачалихъалъ. Цо оцохъ къоазаргоги гъурущ щолеб заман букIана доб.",
        "– Чан цIараки бугеб гьанже НекIсияб ТIандоб?",
        "– ГIемерисел руго гьанире тIадруссарал дун гIадинал кIодаби, хараби. Анлъго цIараки буго гьаниб.",
        "– Цо-цо оборал, согIал гIадамаз абула, рагъ ккеялъ нужее компенсациял щванилан ва гьелдасан пайда баханилан. Гьединаб хабаралда щибилан абилеб дуца?",
        "– ГIицIго рахъу бахъулеб жо гурони гьечIониги, чIунтичIеб нижерго росулъ лъикI букIана нижее. Гьеб рагъги хIажат букIинчIо, чIунталихъ кьурал кепкалги хIажат рукIинчIо. Рагъдаса хадуб кинабго жоялдаса баракат ана. Росу биххаралдаса баракат дагьлъана.",
        "– ЦIияб ТIандо росулъаги хварал гIадамал рукъизе НекIсияб ТIандоре росулин нужецайилан абуна…",
        "– БитIараб буго. Анкьумумулги рукъун ругеб некIсияб хабалалъ бокьулеб буго тIандадерие ахирисеб руссен батизе. Вали вукъун вугилан абулел жеги некIсиял хабзалалги руго росдал рагIалда.",
        "– РецIалил гIарац кьолелъул, ришватал тIалаб гьарулел рукIанилан нугIлъи гьабулел гIезегIан гIадамал рукIана…",
        "– КамичIо ришватчилъиги. БукIараб жоялда букIанилан абизе ккола.",
        "– Гьанже дунял цIилъулеб буго, ихдалил хIанчIазул бакънал рагIула…",
        "– Ихдал цIакъго берцин букIуна гьаниб... Цо цIадгIаги балеб анищ… Ракь бакъван буго…",
        "ТIандобе хадуб цIад бана…",
        "ТIандо тарихалъулъе ана. Амма ТIандо жеги чIаго буго. ВатIан хириял харабаз свине тун гьечIо гьаниб цIа… КидалъизегIандай?...",
        "1999-2000 соназда гьадинал мухъал хъван рукIана:",
        "…БичIчIулареб рагъул гъаримаб къурбан,",
        "ТIандо, дур къадазда бакъваладай би?",
        "…АнцI-анцI соназ мугIрул мискинзабаца",
        "СокIкIана гьаб росу, наяз хIе гIадин.",
        "ГIетIги тIун, бессана къадахъабаца",
        "ГIасрабаз гьаб росу, халича гIадин.",
        "…Бихьула дида мун гьаб цо гохIдасан –",
        "ТIегьалеб пихъил гъветI, пириялъ чIвараб,",
        "Бихьула дида мун, гама гIадинан,",
        "Экипаж хвасарлъун, жибго гъанкъараб.",
        "Бихьула, хIоралъул тIинда хутIараб",
        "Басрияб ЧIикIаблъун, чIобоголъараб.",
        "Гьелъни канлъи кьуна Дагъистаналъе,",
        "Дуца кантIи тIечIищ тIолго ракIалълъе?",
        "ГIизудинил ХIамзат,",
        "ТIандо – МахIачхъала",
        "ТIабигIияб балагьалъ 17 росдае зарал гьабуна",
        "Гучаб гьороца ва гьарзаяб гIазуялъ гьабураб къварилъи лъугIизабиялъул суал",
        "Бакълъулазул районалъул нухмалъулезда цадахъ гIадамазги жигараб гIахьаллъи гьабулеб буго къуватаб гьуригун гIазу баялъ ккараб зарал рукIалиде ккезабиялъулъ. Районалъул администрациялъ жиндир заманалда хехал тадбирал гьаруна киналго идарабазда ва гIуцIабазда хIалтIи низамалде бачиналъе. Районалъул 17 росдае ккана зарал: гIадамал хутIана канлъи гьечIого, автотранспорталъул хьвади, бухьен гьоркьоб къотIун, анцI-анцI минабазул тIохал гьороца ана.",
        "2019 соналъул 20 февралалда Бакълъулазул районалъул администрациялда тIобитIана 17-19 февралалда гьури пун бараб гIазуялъул зарал рукIалиде ккезабиялъул суалалгун данделъи. Гьеб рагьана ва бачана «Гумбет район» муниципалияб районалъул бетIерасул заместитель МухIамад Хъарагишиевас.",
        "Данделъиялда гIахьаллъана районалъул администрациялъул бетIерасул заместитель, гIадатияб гуреб ахIвал-хIалалъул рахъалъ комиссиялъул председатель Малик Маликов, гIуцIабазул нухмалъулел, администрациялъул хIалтIухъаби ва цогидалги.",
        "МелъелтIа, ЛъаратIа, ЦIиликь, Сивухъ, Ингишо, ЦIунди, Щабдухъ, ИчичIали, Данухъ, Аргъвани, ЦIияб Аргъвани, ЧIикь,Гъадари,ЧIиркъатIа,ГъоркьИнхо,Килалъ,ТIадИнхоросабазе зиян ккана",
        "«Бакълъулазул районалда гIуцIун руго гьороца, гIазуялъ ккараб зарал рукIалиде ккезабиялъул комиссиял. Россиялъул МЧСалъул Дагъистаналда бугеб бетIераб управлениялъул баяназда рекъон, тIабигIияб балагьалъул хIасилалда Дагъистаналъул 7 районалъул 38 росулъ канлъи гьоркьоб къотIана. Гьездаго гьоркьоб букIана Бакълъулазул районалъул 17 росуги. ТIабигIияб балагьалъул хIасилалда къватIисеб дунялалдаса ратIа тIезарун рукIана МелъелтIа, ЛъаратIа, ЦIиликь, Сивухъ, Ингишо, ЦIунди, Щабдухъ, ИчичIали, Данухъ, Аргъвани, ЦIияб Аргъвани, ЧIикь росаби. «Гумбет район» муниципалияб районалъул бетIер ХIажимурад МухIамадовасул тIадкъаялда рекъон, Бакълъулазул районалъул нухмалъиялъ кинабго къуват буссинабуна тIабигIияб балагьалъул зарал рукIалиде ккезабиялде. 20 февралалде гIемерисел росабалъе канлъи бачIана, нухал гIазул гIансаздаса рацIцIад гьарулел руго», – ян абуна МухIамад Хъарагишиевас.",
        "Бакълъулазул ракьалда гIорхъолъа борчIараб ахIвал-хIал лъазабун буго. ТIабигIияб балагьалъул кваркьи хъван буго 17 росдада. Гьел ккола МелъелтIа, ЛъаратIа, ЦIиликь, Сивухъ, Ингишо, ЦIунди, Щабдухъ, ИчичIали, Данухъ, Аргъвани, ЦIияб Аргъвани, ЧIикь, Гъадари, ЧIиркъатIа, Гъоркь Инхо, Килалъ, ТIад Инхо росаби. ГIазу бачIел хьиндаллъиялъул росабалъ гьороца гьабун буго зарал – тIохал рахъун, хIубал регизарун, токалъул кварал тIезарун.",
        "Данделъиялъул гIахьалчагIи гIенеккана ЕДДСалъул кIудияв диспетчер Гъайирби Хункарбиевас, гражданскияб оборонаялъул ва гIадатияб гуреб ахIвал-хIалалъул ишазул рахъалъ бетIерав специалист Мурадбег ХIажимурадовас кьурал баяназухъ.",
        "МухIамад Хъарагишиевас администрациялъул киналго хIалтIухъабазе, гIуцIабазул нухмалъулезе тIадкъаял кьуна киналго идарабазул хIалтIул хIаракатчилъи рукIалиде бачиналъулъ гIахьаллъизе, тIабигIияб балагьалъ зарал ккаразе компенсанция щвеялъе документал хIадуризе кумек гьабизе.",
        "Цереккунисел баяназда рекъон, районалъул росабалъ къуватаб гьури бахъиналъ минабазул ва социалиялгун маданиял ригьзазул, мажгитазул ва цоги рарал бакIазул тIохал ун руго. ХIалтIулал комиссияз халгьабулеб буго ккараб заралалъул, баянал ракIарулел руго.",
        "Чанго къоялъги хIалтIун, гIемерисел росабалъе канлъи кьуна",
        "Бакълъулазул РЭСалъул бетIерав инженер Камалдин ГIалиевас абуна энергетикал канлъи росабалъ рукIалиде ккезабиялде, кIудияб къуват кьун, руссун ругилан ва гIемерисел росабалъе гьеб къачIан лъугIанилан.",
        "«Гьуригун гIазу бан Бакълъулазул районалда токалъул мухъал хвезаруна, МелъелтIа подстанциялдасан ток бачараб ичIго хIуби бекизабуна, райцентралъул цIиял авалазда 13 трансформаторалъул комплекталде ток гьоркьоб къотIана, МелъелтIа росулъ ункъго трансформаторалде, Аргъваниб кIиго трансформаторалде ток къотIана. Хадусел къоязде гьури дагьабги цIикIкIун бахъана, токил мухъал тIуна ва жеги тIадеги трансформаторазде ток къотIана. Канлъи гьечIого хутIана МелъелтIа, ЛъаратIа, Ингишо, ЦIиликь, Щабдухъ, Аргъвани, Данухъ, ГIаркьухъ, ЧIиркъатIа, Кунзахъ, Лъанлъари, ЧIикь росаби. Бакълъулазул РЭСалъул хIалтIухъабазул къуваталдалъун, МелъелтIа (кIиго трансформаторалдасан хутIизегIан), ЦIияб Аргъвани, ЧIиркъатIа, Кунзахъ, Лъанлъари ва цогидалги росабалъе электроэнергия бачIинабуна», – ян абуна Камалдин ГIалиевас.",
        "Энергетиказ гьединго рукIалиде ккезаруна МелъелтIа подстанциялдасан ругел электрокварал. Амма энергетиказ кигIан хIаракат бахъаниги, ток гьечIого хутIана ЦIунди ва ГIаркьухъ росаби. Энергетикал хIалтIулел руго тIабигIияб балагьалъул хIасилал лъугIизариялда тIад.",
        "Районалъул бетIерасул ва муниципалитеталъул администрациялъул рахъалдасан МухIамад Хъарагишиевас баркала кьуна махщалида электроэнергиялдалъун росаби хьезариялъе нухмалъи гьабурав Бакълъулазул РЭСалъул бетIерав инженер Камалдин ГIалиевасе. АхIвал-хIал рукIалиде ккезабиялъе хIаракат бахъарал энергетиказда гьоркьор рехсана РЭСалъул мастер ГIабдулхIамид Хайрулаев, электромонтерал Шамил РахIматулаев, МухIамадрасул Юсупов, ГIабдулхIамид МухIамадгIалиев, шоферал Мурад ГIалиев, МухтарахIмад ГIамирханов, электромонтер Къурбан СалихIов ва цогидалги.",
        "ХIарисан нух гIазул гIансаз бацун буго",
        "«Гумбетовское ДЭП № 10» ОАОялъул хIалтIухъабиги, тIубараб сордо-къоялъго чIечIого, хIалтIулел руго автотранспорт хьвадулел нухал гIаздадаса рацIцIад гьариялда, хасго захIматал шартIазда ругел росабалъе транспорт гьоркьоб къотIичIого хьвадизе шартIал гIуцIиялда тIад.",
        "«Миллаталъул» номер басмаялде кьолеб заманалдаги жеги рагьун гьечIо ХIаригабурлъухъан бугеб машгьураб шагьранухги.",
        "«Гумбетовское ДЭП № 10» ОАОялъул нухмалъулев Малачи Сурхаевас бицана жидер махщалила, къаси, къад чIечIого, хIалтIулел ругилан.",
        "«ЦIиликье гIатIидаб нух бахъана 20 февралалда. ХIариб бугеб нухлул хIалтIухъабазул минаялда аскIоб хъаравуллъиялда букIунеб кIиго трактор, гIазуги хъвалаго, гьебго 20 февралалда Аргъванибехун бачIана, Аргъваниса гьезда дандеги биччана цо трактор. Цоги трактор Аргъваниса ЛъаратIехунги битIана. Щабдухъа ИчичIалибеги нух букIинчIо. Гьебги бахъана. 21 февралалда радал Данухъеги нух рагьана. Гьанже Бакълъулазул мухъалъул киналго росабалъе нух буго. Амма ХIаригабурлъухъан шагьра гIаздадаса эркен гьабизе жеги чанго къо хIажалъула. НахъбакIалъул (Казбек мухъалъул) гIорхъоде щвезегIан, ХIарисан ичIго километр нухлул гIазудаса бацIцIад гьабизе ккола нижеца. Буртунай росдадаса тIаде мадугьалзабазги жеги нух бахъун гьечIо. Буртунаялдаса бакълъулазул гIорхъодеги 12 километр нухлул буго. Гьенир чIахIиял гIансал къарал бакIал руго ва гIемераб гIазу данделъун буго. ЦIиликьа Болъихъ мухъалъул гIорхъоде щвезегIан нух рагьизеги метер рузманалдаса хадуб цоги трактор битIизе буго», – ян баян кьуна Малачи Сурхаевас.",
        "Пуй-чIваялда гъорлъ, къадги, къасиги хIалтIарал, хIаракат бихьизабурал махщалилазда гьоркьор Сурхаевас рехсана бульдозеристал АхIмад Нуцалханов, МухIамад Сайгидов, мастер ХIажима Багьавудинов, бульдозерист Давудбег ГIабдулгIазизов, грейдерист МухIамаднур Юсупов, экскаваторщик Мурад МухIамадгIалиев, механик МухIамад Мусаев, ГIалиасхIаб Идрисов ва цогидалги.",
        "XIV гIасруялда Рекъав Тимурил аскаразул къокъаби цIорон гIунараб, цIар араб бакI ккола ХIариб мегIер. МагIарухъа гIатIиракьалде гIиял гочунеб габурлъиги буго гьеб. Гендерил тоннель рагьаниги, гьеб нухалъул Дагъистаналъе кIудияб кIвар буго. Исана гIазу бан хадуб гьенир гIансал тIеялъул хIужабиги руго. Гьедин тIураб гIансиялъ Данухъ росдал мактабалъул мина босун ун букIана цересел соназда. Гьенир гIазул асирлъуда хутIарал нухлулал вертолетаз рахъизе ккарал лъугьа-бахъинаги рукIана.",
        "ЖамагIаталъул газа",
        "Дагъистаналъул ракьазе «аншлюс» гьабиладай?",
        "ГIорхъодасан харбал",
        "2018 соналъул хасалихъе кIудияб ахIи-хIур бахъун букIана Ингушетиялда ва Чачанлъиялда гьоркьоб бугеб гIорхъи чIезабиялъул суалалъ. Ингушетиялъул бетIер Юнусбег Евкуровасги Чачанлъиялъул нухмалъулев Рамзан Къадировасги къотIи хъвана, регионазул гIорхъода ругел ракьал рикьараб. Картографаз ва географаз абулеб буго, Чачанлъиялдаса Ингушетиялде кьурал ракьал Ингушетиялъ Чачанлъиялъе кьураздаса 20 нухалъ гьитIинал ругилан. Ноябралда хъуй бахъана Чачанлъиялъул тIалъиялъул сайтазда Дагъистаналъулгун гIорхъи гьез хвезабун бугилан абураб хабаралъ, ГIандадерил хIор тIубанго жидерго республикаялъулъе ккезабун бахъун букIиналъ ва цоги гьединалго хIужабаз. Гьелдаса хадуб, 25 ноябралда, Хасавюрталда тIобитIана гIавухъал-чачаназул съезд. Гьенив кIалъалаго, Дагъистаналъул рахъалъ Россиялъул Пачалихъияб Думаялъул депутатлъун вугев Бувайсар Сайтиевас абуна, гIавухъал-чачаназе хасаб (мононационалияб) район гIуцIейилан.",
        "Миллаталъул кIвар гьечIилан – цоял, миллатилан – цогидал",
        "Росабалъ ва шагьаразда гIумру гьабун руго чанги батIиял халкъазул вакилзаби. Гьединал гIадамалгийищ нахъе гъезе кколел, мононационалияб чачаназул район гIуцIизе? XXI гIасруялда гьединаб суал кин борхулеб? Миллат батIиялщинал чагIи гочинаризе, депортациялъукье ккезаризейищ цинги кколеб?",
        "Дагъистаналде Владимир Васильев вачIарабго, гьес абуна миллаталъухъ ралагьун хъулухъалда чагIи тезе гьечIилан ва миллиял суалал рорхугеян. Бувайсар Сайтиев вуго чачаназе миллияб район гьабеян. Гьев Васильевасда данде хIалтIулев чийищ? Васильевас лъазабуна жинда цадахъ Дагъистаналде Россия бачIанилан. Гьанже гIадатиял дагъистаниял ургъалилъе ккун руго: – «Россияйищ гьанже Дагъистаналде бачIараб яги Чачанлъийищ?» – абун. Нилъеда киназдаго лъала 1999 соналъул дарсал. Доб соналда чанги дагъистанияз рухIал ричана, мадугьалихъа рачIарал хъачагъазе жаваб кьолаго. ТIубараб халкъалда гIайиб букIунаро, амма гьел хъачагъал 1999 соналда ярагъгун Дагъистаналде Марсалдаса гуро рачIарал. Гьебищ Москваялъ дагъистаниязе кьезехъин бугеб баркала? Заманаялъ бихьизабила гьаб шура-хъуриялъул щиб ккелебали. Амма Дагъистаналда ва Кавказалда сверухъ цIадулал хIаял гьоркьор къотIулел гьечIо.",
        "Чачанлъиялда дагъистаниязул районалищ гIуцIизе ккезе ругел?",
        "Дагъистаналъулги Чачанлъиялъулги гIорхъода тIасан суал бижидал, нилъер республикаялъул пикру загьир гьабуна аслияб куцалда гIадатияб халкъалъ. Гьединго цере рахъана жамгIиял хIаракатчагIи, тарихчагIи, журналистал ва цоги жигарчагIи.",
        "ЦIакъ кIудияб хIаракат бахъулеб буго МагIарулазул миллиябгун маданияб автономиялъул нухмалъулев, тарихиял гIелмабазул кандитат, публицист ва жамгIияв хIаракатчи ШагIбан ХIапизовас. Тарихияб кьучIалда гьес чIезабун буго Дагъистаналъул ракьалде гIавухъал рачIун чанго гIасру гурони гьечIолъиги гьанжесеб Чачанлъиялда Дагъистаналъул халкъазул лъугьарал гIемерал росаби рукIинги.",
        "Дагъистаниял бесдал эбелалъулищ?",
        "Мадугьалихъан гIемерал кьучI гьечIел, квешал макьабалъ рихьарал гIадал, риччалъ цере тIамурал, чIахI бухIулаго ботIронир загьирлъарал гIадал гIахьучIал рачIунел руго ахираб заманалда. Михаил Лермонтов чачанав вугилан «гIелмиял хIалтIаби» хъвалел руго, Беноялдаса Байсунгъур ГъунимагIарда вукIанилан хъирмал ччухIулел руго, кIудияв инсанасде - Шамил имамасде рогьрал ралел руго. Барон Мюнхгаузен вегуниса вахъулел гIадал маргьаби тIиритIизарулел руго мадугьалихъ бугеб халкъалъул цо-цо вакилзабаз. Гьай-гьай, тIубараб миллаталъул гьединаб пикру гьечIо. Гьеб халкъалъул цо-цояз багъаризабулеб буго жидеего, Кавказалъе ва улкаялъе заралияб питна.",
        "Чанго соналъ цебе гьал мухъазул авторас хъван букIана «Гъагъадерил мегIералъе “аншлюс” гьабиладай?» абураб макъала. Болъихъ мухъалда ругел ракьазда мадугьалихъа цо-цояз дагIба балебги бихьун, хIукуматалъул вакилзабазулгун гара-чIвариялги гьарун, басмаялда бахъараб макъала букIана гьеб. Гьанжеги добго хурив довго Муса вихьула.",
        "Иосиф Сталин улкаялъул бетIерлъун вугел соназда, Грузиялъе ва Азербайжаналъе бокьухъе бикьа-къотIулеб букIана Кавказ. Гьанже Россиялъул бетIерлъуда чачаназул асар бихьулеб буго, Сталинил заманалда гуржиязул букIараб гIадаб. Политиказ гъалатIал гьарула, амма халкъазда данде гьабураб къеркьей гIадада ккола.",
        "Шагь гIадаллъун ватани…",
        "Дагъистаналъул ва Чачанлъиялъул гIорхъиялъул суал жеги тIубан гьечIо. Гьелъул кинаб хIасил ккелебали заманаялъ бицина. Амма гьаб гьури-мучалъул байбихьи лъикIаб гьечIо. Бавудасан гурин бугъил хIал лъалебилан абиги буго магIарулазул.",
        "ГIандуникI нуцалас васигаталда",
        "Тана аваралъ хъван ирсалъе хитIаб.",
        "Гьеб нилъер халкъалъе хасаб дарс буго,",
        "Гьеб нилъер мацIалъул даража буго.",
        "Долдаса щунусго лъагIел сверана,",
        "Доб васигаталъул магIна хисичIо:",
        "– Халкъ цIуне, мацI цIуне, гIорхъаби цIуне!",
        "– Хъудула, гIор гIадин, миллияб гьаракь.",
        "ГIатIаца, гIарцуца ва хIелхIелалъ ццулъарал цо-цо гIадамазда ракIалде щвезабизе бокьун буго Надир-шагь щущахъ виххизавун хадуб Персиялда бижараб кици: «Шагь гIадаллъун ватани, Дагъистаналде чабхъад вахъаян абе».",
        "МагIарул росаби",
        "Узденал умумузул азарил сонил руссен",
        "Гьарадирихъ росдал тарих ва жакъасеб къо",
        "«Миллаталъул» цебесеб номералда бицен гьабун букIана Игьалибе ва гьарадирил росабалъе бухьараб сапаралъул. Игьали росдал тарихалъул ва гьанжесеб хIалалъул къокъабго баян кьуна араб номералда. Гьаб нухалда нилъ руссунел руго гьарадирил росабазул араб ва жакъасеб тарихалъул къисматалде.",
        "Сси бугел наслабазул меседил кверзул расен",
        "Гьанжесел Бакълъулазул, Хунзахъ ва Унсоколо мухъазул гIорхъоде ккола гьарадирил лъабабго росу. Инкъилаб ккаралдаса 1967 соналде щвезегIан гьарадирил росаби Хунзахъ районалда гъорлъ рукIана. 1967 соналдаса гьарал руго Бакълъул (Гумбет) районалда гъорлъ.",
        "Ралъдал гьумералдаса 1700 - 1900 метралъ тIадегIан руго гьарадирил росаби, ТIохмугIрул расабалъазда, цIудул бусаби гIадин, рихьула гьел, Хунзахъ районалдасан ралагьани.",
        "Аза-азар соназ цебего инсанас гIумру гьабулеб букIана гьарадирил ракьазда. 3-5-азарго соналъ цебе, мазгарул гIасрабазда, бараб хъалаялъул хутIелал ратана археологазда ТIохмугIрул рагIаллъуда. Гьединго Бакьулъ ва ТIаса Гьарадирихъ росабазда гьоркьоб, ЛъагIалила абураб гIатIилъуда руго тарихиял тIахьазде росарал, насраниязул ва бусурбан динал тIиритIилелде рукIарал хобал.",
        "Жакъа «Сельсовет “Арадирихский”» абураб муниципалияб гIуцIиялда гъорлъе уна Гъоркьа Гьарадирихъ, Бакьулъ Гьарадирихъ ва ТIаса Гьарадирихъ росаби, гьединго ижараялъе хъутабазда хIалтIизарулел ругел ракьал. Гьарадирил хъутаби руго Гъизилюрт (Кучкар) ва Хасавюрт (Шпренгель) мухъазда. «Комминтерн» абун цIар букIараб колхоз гьанже сверизабун буго «Гьудуллъи» СПКялде. Гьарадирил къадар азаридасаги цIикIкIун буго жакъа.",
        "ЧIикIаб росдал тарихалъул тIехьалда баянал руго Гьарадирихъа Жанмирзаги вукIанин гьеб росдае кьучI лъуразда гъоркьов. ЧIикIасез росдаца азарго сон тIубай кIодо гьабуна. Гьарадирил тарих жеги некIсияб букIин бихьулеб буго. Гьоркьохъел къарнабазда Хунзахъ цо хIукму къотIараб кагъаталда гъоркь гъулбасарал къадизабазда гъорлъ буго гIалимчи Гьарадирихъа Закарикал цIарги (1699 сон). Гьедин хъвалеб буго Тимур Айтберовас «Хунзахъ ва хунз» абураб тIехьалда.",
        "Шамил имамасул наиб НургIали ва муридзаби",
        "КIудияб Кавказалъул рагъда ва Имамат гIуцIиялъулъги жигараб гIахьаллъи гьабуна гьарадирица. Шамил имамасул кумекчи, гIалим ва тарихчи Къарахъа МухIамадтIагьирица хъвараб «Шамил имамасул цо-цо рагъазулъ дагъистаниязул хвалчабазул паркъи» абураб мажмугIалда АхIулгохIда шагьидлъаразда гьоркьор рехсон вуго Гьарадирихъа Уцав. Гьединго АхIулгохIил гъазизабазда гъорлъ тарихчияс бицен гьабун буго Гьарадирихъа рагъухъабазулги: «Шоботив Шамил имамасда цадахъ вукIана микьго мурид. Гьезда гъорлъ рукIана: имамасул божарав чи ЧIикIаса Юнус, гьесул кумекчи СалихI, лъукъарав Худанатил МухIамад, ГьоцIалъа Билал, ГьоцIалъа Гьимат, лъукъарав Гьарадирихъа НургIали, Гьарадирихъа МуртазагIали ва лъукъарав Балахьуниса Муса».",
        "Хадубги Къарахъа МухIамадтIагьирица хъвалеб буго: «Шамил имамасул вагIза-насихIаталъухъ гIенеккизе рачIине лъугьана Шоботи росдал гIадамал. Гьениве вачIана Гьарадирихъа МухIуги. Цо росдае имамлъи гьабизе тIадкъана Шамил имамас гьесда».",
        "МагIарулазул хъвадарухъан МухIамад ХIамзаевас хъвараб «Имам Шамил» абураб тIехьалда «Шамил имамасул машгьурал наибзаби» абураб бутIаялда рехсон буго Гьарадирихъа НургIалил цIарги:",
        "«Гьарадирихъа НургIали. Гьев вукIана Шамилида цадахъ АхIулгохIдаса Чачаналъе аразда гъорлъ. БахIарчияв, ритIухъав ва гIадамазда гьоркьоб къимат бугев чи вукIана НургIали. Имамас гьев ТIадбуртиялъ, цинги Шоботив наиблъун тIамуна. Шамилие мутIигIав ва гьесие хирияв чи вукIана НургIали».",
        "Гьенир авторас эпиграфалъе росун руго Игьалиса Чупаласул мухъал:",
        "Нилъер нус-нус чиясул чухъа жидер багьаял",
        "Чанги багьадур чIвана, Дагъистан цIунулаго…",
        "ЦIа гIадал шагьидазул шапагIат камугеги",
        "Гьарадирил гIолохъабаз хадуб гIахьаллъи гьабуна япониязулгун ккараб рагъдаги, инкъилабалдаги, КIудияб ВатIанияб рагъдаги. Граждан рагъул заманалда гIемерисел гьарал большевиказда данде рагъулезда гъорлъ рукIана. Гьаб макъалаялъул авторлъун кколев дир кIудаэбелалъул эмен Инусил СагIадулагь вукъун вуго Гъоркьа Инхо росдал хабалалъ, гьев шагьидлъана (иншааллагь) исламияб диналъе гIоло. Гьединго ТIануси ккараб рагъда шагьидлъана (иншааллагь) дир эбелалъул инсул эмен, Гъоркьа Гьарадирихъа Тарихилазул МухIамад. Гьев вукъун вуго тIанусдерил кьурабалъ.",
        "«Бидулал» абураб асаралда гьадин хъван букIана дица:",
        "Дир кIодол дада чIвана",
        "Бидул кьерал хъачагъаз.",
        "Дир кIодол даци чIвана",
        "Долго бидулал квераз.",
        "Дир кIодо доб мехалда",
        "КIодо гуро йикIарай –",
        "КIалъазе ругьунлъулеб,",
        "Ункъо сон бараб рижи…",
        "Жакъа къисматалъ кьураб",
        "Ункъоялда анцIилъги",
        "Щакъраххуна дир кIодо:",
        "«Дада, дада», - ян абун.",
        "Бицуна жий йикIанин",
        "Дадай бищун хирияй.",
        "«Мун лъил яс?» - ин цIехедал,",
        "«Дадал», - букIанин жаваб.",
        "Бицуна, бидул кьераз",
        "Бица ххуларав дацил",
        "Михъал хутIун рукъинчIин,",
        "Ццидалъ гIемер рукъиялъ.",
        "Къисматалъ еэдичIо",
        "Эмен чIварай бесдалай,",
        "СССРалъ хьихьичIо",
        "ИмгIал чIварай ятимай.",
        "Дир кIудадал дадаги",
        "Долго бидулаз чIвана,",
        "Доз, расги гурхIичIого,",
        "Бесдал гьабуна лъимер.",
        "Гьедин хвана умумул,",
        "Исламгун ватIан цIунун,",
        "ЦIа гIадал шагьидазул",
        "ШапагIат камугеги.",
        "Граждан рагъдаса хадуб гьарадирил росабалъги байбихьана коллективизация абураб жо. ГIадамазухъа жидер хIалалаб магIишат бахъана ва колхоз гIуцана. «Кулакал» абун, щибго гIайиб гьечIел гIадамазе гIакъуба кьуна.",
        "ХIамзатил Расул Гьарадирихъ гьавуна",
        "1922-1923 соназда Гьарадирихъ дибирлъи гьабуна ЦIадаса ХIамзатица. Гьенив гьавуна Расул ХIамзатовги. 2008 соналда къватIибе биччараб ЦIадаса ХIамзатил асаразул анлъабилеб томалда гIатIидго хъван буго магIарулазул машгьураб гьеб хъизаналъул Бакьулъ Гьарадирихъ букIараб гIумру-яшавалъулъ хIакъалъулъ. ХIамзатил Расулицаги, ХIажиясги, гьезул хъизаналъул цогидазги тасдикъ гьабулаан Расул Бакьулъ Гьарадирихъ гьавиялъул хIужа. Гьеб тема цоги макъалабаздаги хъван букIиндал, жакъа халат гьабулеб гьечIо.",
        "КIудияб ВатIанияб рагъда гIахьаллъана 71 гьарадирихъев, гьезул 42 тIадвуссинчIо.",
        "Депортация ва росаби цIигьари",
        "1944 соналда Гъоркьа ва ТIаса Гьарадирихъ росабазул гIадамал Чачанлъиялде гочинаруна. Гьеб депортациялъул хIасилалда, батIи-батIиял унтабаз кIвекIун, къадаралде щвана гIемерал гьарал. Гьезда гъорлъ йиго гьаб макъалаялъул авторасул кIудияв инсул эбел Таибатги. Гьарал гочинаруна Саясан мухъалде, Бас-Гордали росулъе. Хадуб гьеб районалде ДАССРалъул Рилъаб мухъилан цIар хисана ва Бас-Гордали росдаде Гьарадирихъ абун цIар тана. Амма 1957 соналда нахъеги рукIел биххизабуна гьарадирил. Гьезул гIемерисел умумузул росабалъе гочана, чанги хъизанал гIатIиракьалда, шагьараздаги чIана.",
        "Гьарадирихъ байбихьул школа рагьана 1927 соналда, 1979 соналда гьеб сверизабуна гьоркьохъеб школалде. ГIемерал соназ школалъе директорлъи гьабуна ХIасан Ибрагьимовас (1968-1979 сс.) ва ПатIимат МухIамаднабиевалъ (1991-2013 сс.). ГьабсагIат школалъул директор ккола ХIассан ГIалихIажиев.",
        "Гьарадирихъа рахъана машгьурал гIалимзабиги: лъелго хIеж борхарав КIудияв Инус-хIажи, КъурамухIамадил ГIизудин, ГIусманил Хъазами, ХIажимухIамадил Салман-хIажи ва цогидалги. Бакьулъ Гьарадирихъ бугеб, советияб заманалдаги цIунун хутIараб бекIкIараб ганчIил мажгит бана ГIумарил НурмухIамадица (Ханикалас) (1882-1960). Дагъистаналъул цоги росабалъги ран руго гьев устарас мажгитал.",
        "Машгьурал гьарадирида гъорлъ рехсезе бегьула: кочIохъаби Шигьабудин ХIасанов (1893-1974), МухIумагIали НургIалиев, Пайзуллагь ГъазимухIамадов (1915-1993), гамихъан ГIумардада ХIажидадаев (1932-1969), летчик МухIамад Хъазанбиев (1931), шагIирзаби ГIабдулпатахI Ибрагьимов (1924-1998), Юсуп МухIамадов (1934) ва гь.ц.",
        "Жакъа гьарадерил руго цоги магIарул росабазего хасиятал гIузраби: росабалъа къватIире гIумру гьабизе рахъунел гIадамал цIикIкIунел руго, хурзал чIунтулел ва минаби чIвадназде сверулел руго. Амма умумузул ракьалде рокьи бугел гIадамалги камулел гьечIо: гьез чIунтарал ригьзал цIигьарулел руго, росдае шагьаралъул низамалда щибаб минаялъубе лъим букIинабизе, хIавуз бана ва цоги хIалтIаби гьарулел руго. Аллагьас гьабураб, гьабулеб бугеб ва гьабизе ракIалде ккараб лъикIаб ишалда баракат лъеги. Амин.",
        "Къалам, дуца щуре…",
        "Кьурун вуссун, халкъалъе хъулухъалде лъугьана",
        "«Миллаталъул» «Адабияталъул сагIаталда» – ЦIадаса ХIамзат",
        "2017 соналъул 29 августалда «Миллат» басмаялъул редакциялда, «Адабияталъул сагIат» проекталда рекъон, тIобитIана иргадулаб гургинаб стол. Гьоркьор лъуна Дагъистаналъул адабияталъул классик, халкъияв шагIир ЦIадаса ХIамзатил асаралги гIумруги.",
        "Хадубккун магIарул хъвадарухъабазул хIакъалъулъ гьарурал телеочерказул хасал дискал хIадуризе хIисабалде босун буго.",
        "Исана ЦIадаса ХIамзатица 140 сон тIубала. «Адабияталъул сагIаталда» шагIирасул асаразул хаслъабазул бицана Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадовас, «Гьудуллъи» журналалъул редактор, Расул ХIамзатовасул цIаралда бугеб республикаялъулаб премиялъул лауреат МухIмад ПатахIовас ва Россиялъул ГIелмабазул академиялъул Дагъистаналъул гIелмияб централъул МацIазул, адабияталъул ва искусствоялъул институталъул директор, филологиял гIелмабазул доктор Ибрагьимил МухIамадица.",
        "Дирни къалмил ракIалъе рокьиго къабуллъичIо,",
        "Кьурун вуссун, халкъалъе хъулухъалде лъугьана.",
        "Хасал кочIохъабазул мисал босун, хIалтIичIо,",
        "Басриял гIадаталгун гара-чIварун хутIана, – гьадин хъвана ЦIадаса ХIамзатица.",
        "ЦIадаса ХIамзат вукIана кIудияб, гIемерал рахъал ва кьерал ругеб, камилаб, унго-унгояб гьунаралъул инсан. Гьев ккола поэт, прозаик, сатирик, таржамачи, драматург, гIалимчи-гIарабист, философ.",
        "Нилъер халкъалда рекIехъе лъала гьесул асарал, хIакълъунго халкъияв шагIир вуго ЦIадаса ХIамзат. Кьолораб чу жиндихъ кьолеб букIараб «Ашбазалде гьабураб» абураб кочIолъ руго гьадинал мухъал:",
        "ГьедигIан инжитго данде гьабураб",
        "Дунялалъул боцIи бакьанго гуро.",
        "Мискинзаби гуккун, кодобе щвараб",
        "Шагьи-параялъухъ дун урхъуларо.",
        "ХIамзатил сатира букIана кутакалда бегIераб, щвалде щвараб. Гьединлъидалин гьесде хъвадарухъан Николай Тихоновас абураб: «МагIаруллъиялъул бищун бегIераб гIакълу», – йилан.",
        "Дида ХъахIабросдал нусго гIечIеб рукъ",
        "Тахшагьарин ккола, мун жанив гIураб, – ХъахIабросулъа МахIмудил хIакъалъулъ ХIамзатица хъвараб асаралда гьадинал мухъалги руго. ХIамзатги, Расулги, ХIажиявги жанир гIураб ЦIада росуги ккола Кавказалъулго рухIияб, литературияб тахшагьар. ЦIадаса ХIамзатица ва гьесул хъизаналъ дунялалда рагIизабуна Дагъистан. Къин гьечIеб рухIияб ицц буго ЦIада беролеб.",
        "…Гьанже ХIамзат чIван хадуб,",
        "ЛъагIел данде щвелалде,",
        "Дагъистаналъул шарип",
        "Шамил имамлъун тола.",
        "Шамилица жиндирго",
        "Аслияб мурадалда",
        "Дагъистаналъул агьлу",
        "Эркенлъиялде цIала.",
        "…ВатIан эркен гьабизе",
        "Кинабго рес рехула,",
        "Мискин халкъалъе гIоло",
        "Хвалчен къватIиб бахъула.",
        "Ханлъи-лагълъиялдалъун",
        "ЛъалкIахараб Дагъистан",
        "Дугъ битIизе гьабизе",
        "БетIералде босула.",
        "ЦIадаса ХIамзатил «Шамил» абураб поэмаялдаса мухъал ккола гьал. «Марксица къимат кьурав кьалул цевехъанасде кьучI билараб пероялъ гьагал чIорал рехана», – абун дол захIматал соназда Шамил имамасда бугьтанал лъолеб букIараб къапилаялъе мустахIикъаб жаваб кьуна ХIамзатица. Нилъее тавпикъ кьеги магIарул гIалимзабазул, шагIирзабазул, гIакъилзабазул адабияб ирс лъазе, цIунизе, магIарулаллъунги бусурбабилъунги рукIине. Амин.",
        "АхIулгохI бихьулеб борхалъиялда рагьана араб рузман къоялъ ракълилгун ракIалдещвеялъул мемориалияб комплекс - музей ва мажгит. Мажгит бан буго мемориалияб комплексалдаса цо дагьаб добегIан. Гьеб базе хIукму гьабурав, тIоцебе гьелъие миллион гъурущ кьурав ва цогидал гьеб гIарац кьезе тIамурав чи вуго республикаялъул бетIер Рамазан ГIабдулатIипов. Цо копек гьеб ишалъе республикаялъул бюджеталдаса гIарацги харж гьабун гьечIо.",
        "Щибха ккараб гьеб ишалда хурхун? Мажгитгун музей рагьараб рузман къоялъул бакъаниде кинабго республика букIана гьерсазул ва къватIул харбазул гъоркьлъаликь. ГIабдулатIиповасда данде социалиял гьиназда гьабулеб информациялъул рагъда магIарулазда данде гъеж гурун рагъана магIарулалги. Гьаб жумлаялъул магIна нужеда дагьаб гъоркьегIан бичIчIила.",
        "ТIоцебе абуна гьаниб ГIабдулатIиповас килиса балеб бугин, хадуб тIибитIизабуна гьереси, килисагун мажгит цадахъ бан бугин, жеги хадуб абуна музеялда жанир АхIулгохIда бусурбаби чIван рукIарал гIащтIичагIазул суратал ругин, ахIи букIана \"АхIулгохI гIурусазе бичана\" абураб. БугебгIан мекъаб информацияги, гьерсалги тIиритIизарулел рукIана магIарулаз. МагIарулазулги гIадатиял чагIаца гурел, даим яхIалъул ва рахьдал мацIалъул бицун цеве вахъунев ТIаса Жунгуталдаса АхIмад МуртазагIалиевасги, палугьан, артист, шагIир, кьурдухъан, ай анкьгьунаралъул бахIарчи АсхIабгIали ХIасановасги. Цояс хитIаб гьабуна, кIиабилес кечI хъвана, гьеб магIарулал \"нечезе\" кколеб хIужаялда хурхун. АхIмадица фейсбукалда бугеб жиндир страницаялдаса магIарулазе цIияб хабар бицана ахир-къадги АхIулгохI гIурусаз бахъанин нилъехъаян, чин-хъулухъалъухъ ва шагьабахъ бичанин гьеб хIакимазабаца абураб. Гьел хIакимзаби чин-хъулухъги рихарал, шагьабиги рокьуларел чагIи ругин абизе гуро дица хъвалеб бугеб гьаб сагIат макъала.",
        "Гьенир ругел дандеккунгутIиязулги, гьерсазулги бицине бокьун. ТIоцебесеб - кигIан нилъее рагIизе рокьухъаб бугониги АхIулгохI нилъехъа гIурусаз араб рузман къоялъ гуреб, 1839 абилеб соналъул августалда бахъана, АхIмад мекъи ккун вуго 178 соналъ.",
        "КIиабилеб фесбукалда цо-цояз тIибитIизабураб къватIул хабар букIана килиса бан бугин. Гьениб килиса гьечIо, мажгит буго, ракъилилгун ракIалдещвеялъул мемориалияб комплекс- музейги буго. АхIулгохIалъул тарих лъазе бокьарал гIадамал гъазизабазул биялъ белъараб баракатаб ракьалда тиричIого ва гъогъол гохIде рачинчIого кинабго дуниялги бихьулеб жанир тарихгун сураталги ругеб, жибго АхIулгохI бихьулеб бакIалда рачине санагIат гьабун буго.",
        "Лъабабилеб - гьенир гьечIо хъвавухъе \"гIащтIичагIазул\" суратал, гьеб буго гьереси. Гьениб буго лъабго гIурусасул сурат: князь Барятинскиясул, гIурус пача Александр кIиабилесул ва ва В.Путинил. Гьав ахирисев гьоркьов виччаниги бегьилаан, амма гьедигIанго кIодо гьабизе гьевги дагъистаниязул тушман гуревлъи нилъее хIакъаб жо буго. Князь Барятинский вуго Шамилихъе ракълил кверги кьурав, адабалда гьев пачаясухъеги вачарав чи. Александр кIиабилев вуго гIорода вазе рес букIаго къадруялда тIад ярагъгун Шамилги къабул гьавурав, гьесул хъизан хьихьизе харжги гьабурав, ахиралда кIудияб адабалда хъизан-агьлугун ХIежалде имам тIовитIарав чи. Гьенир гьечIо я Граббе, я Розен, Пулло, тIоцеве Кавказ мутIигI гьабизе вачIарав гIащтIичи Ермолов ва зулмучи, рагъ байбихьарав НикIолай ТIоцевесев. Щибха гьабун батараб ГIабдулатIиповас? НикIалайихъе, яги Алесандр КIиабилесда хадув вукIарав Александр лъабабилесухъеимам щун вукIаравани щакаб жо букIана гьез чIаго тей, гьел вахIшиял чагIи рукIана.",
        "ГIабдулатIиповас гьабуралъул хIасил босани, гьес АхIулгохIда рагъун рукIарал чагIиги тун, бищунго имамасул адаб гьабурал ва ракълил квер кьурав кIиго чиясул сурат чIван буго музеялда. Щибниги бегьулареб жо букIинчIо дол дица тIадехун рехсарал чагIазул чIваниги, щай гурелъул гьезул сурат чIвай буго тарих бихьизаби. Гьеб бакI буго музей. Масала, гIандалаз бараб Надиршагьщущахъ виххизавиялъул комплексалда буго Надиршагьасул сурат. Гьев кIодо гьавун чIвараб гуро гьеб, гьеб буго тарих лъазе чIвараб сурат.",
        "Щайха какдолел? Гьелъие кьолеб къимат лъаларо. Лъалаго гьереси бицунеб батани гьеб буго хIалихьалъи, лъавукълъиялъ бицунеб батани - ахIмакълъи. Гьезул цонигиялъ тIадеххун рехсарал бахIарзал ритIухъ гьаруларо. Кин доб букIараб ХIамзатовасул?",
        "\"ГIадада гIумру ана, ахIмакъзабазда гьоркьоб.",
        "АхIмакъги хIалихьатги, кидаго хисуларо... - ян гурищ?",
        "Жакъа Щулалъул гохIда бараб си буго нилъер миллатги халкъги Кавказалдаги, Россиялдаги бищунго бахIарчиял чагIи рукIин бихьизабулеб гIаламатлъун. Гьаб бугин Кавказалъул рухIалъулги, яхIалъулги, къохIехьеялъулги центр, мисал абураб ишара, цIарал ва суратал гьенир лъил ратаниги. Нужер ГIабдулатIипов рихинеги какизеги ихтияр буго, амма ахIамакъал гIайибалги чIван гIадамал къосинаризе гьечIо. Шамил лъабго моцIица къеркьезеги къеркьон хIалица дагьал хутIарал чагIигун ворчIун вукIана гьениса, къеркьеялъе къуват гIечIого. 178 соналдаса гьениб бараб сиялде гьесул тарихги, хвалченги, чуги, гьесул бахIарчилъиги, гьев бахIарчи вукIанин абулел гIадамалги тIад руссинари квешаб иш бугин рикIкIунев чи метерго тIад ярагъги бан шагьидлъизе ине ккола. ГIурус ханас кьураб чедги кванан магIихъанлъи гьабулев вукIинчIого. Гъасда чIун пача реххулел къеркьохъаби гIемерлъун руго, гьез гIакълуялъул гьаракь къинабулеб буго. Нагагь метер кьалде иш ани чоде вахине хIадурарав чи чан гьезда гьоркьов вугевали лъазе кIудияб шайихлъи хIажалъилин кколаро. Хабар лъикIаб рагIаги.",
        "Гьаб хитIаб яги насихIат хъван буго Доногъулазул ХIусенил вас Алхасица. Басмаялда бахъулаго, гьаб гъоркьегIан гIурус мацIалде буссинабунги буго: [Совет моим единоверцам. Написал поручик конно-иррегулярного полка Алхас Гусейнов. 1868 год. г. Темир-Хан-Шура. Печатано в Типографии штаба войск Дагестанской области]. Гьединго жеги гъоркьегIан хъван буго: «Хъвараб рекIараб полкалъул наиб ХIосенил вас Алхасица. 1284 сон. КIутIараб Шураб».",
        "Живго Алхас гьавун вуго 1818-леб соналъул 10 январалъ ЧIикIаб росулъ. 1853 соналда 1-себ Дагъистаналъул рекIаразул полкалде хъван, гьениб гIезегIан мехалъ хъулухъ гьабун буго гьес. Гьев 1860-70 соназда Хайдакъ Табасараналда наиблъунги вукIун вуго. Гьебги 1889 соналъ тун буго гьес, пенсиялде вахъун. Гьесие анлъго вас ва кIиго яс гьаруна. Васаца, гьесго гIадин, рагъулаб хъулухъ бищана, дибирлъун ккарав Камалудин нахъе тун.",
        "Падишагьасул рагIдукь бугеб Дагъустаналъул халкъ: нилъ магIарулал рукIа, лъарагIал, гIахъуш [1], гъумек [2], буртиял [3] рукIа, гьел тарал цогидал рукIа, МухIаммадил умматалъул, Аллагьги хIакъго цо гьавулел, Аварагги витIухъ гьавулел бусурбабилъун рижун руго нилъ Аллагьас. Ва амма бусурбанчиян абиялъе гIоло, бусурбанчилъун вукIунаревила гьев чи, Аллагьас жинда тIад лъурал нухал кквечIони, гьел хьвадизе гьаричIони. Гьедин абулеб буго нилъеда Аллагьас, нилъехъе рещтIараб Къуръан – тIехьалъ.",
        "Къол щуябго как базе кколебила, рамазанаб моцIалъул кIал кквезе кколебила, закагIат-сахI тIобитIизе кколебила, боцIуда хIал кIварав чияс, хIеж гьабизе кколебила. Гьелда рекъон, гьереси бицине бегьуларебила, чияр жо бикъизе бегьуларебила. Бикъулеб бихьани, гьеб бицине кколебила, бицинчIони, бикъарасеялдаса балъго гьабурасе хIакъги къисасги тIокIабила. Нагагьлъун нахъа-цебе лъани, чияр жо бикъаравги, бикъулеб бихьун балъго гьабуравги, жамагIаталъ батIа гьаругедила, хъубал чагIилъун рихьедила.",
        "КIиго чиясул къец ккун, цояс дол хъубал чагIазул цоявниги нугIлъиялъе вачун вачIани, нугIлъиялъе восугедила гьев. Росаби данде рачунел гIакъилзабазда, жамагIатчагIазда тIадаб бугила гьединал чагIи битIараб гIакълуялъул нухалде ккезаризеги, мекъса нухалъ унев жиндирго вац-вас, жиндир гьалмагъ чIезавизеги. Щайин абуни, битIараб гIакълу гIадилалда аскIоб гурони, баракатги чIоларебила.",
        "ХIалал-рацIцIад хьвадиялдалъун Аллагьас унти-балагьалдасаги хьихьулелила. Пасалъиялда, хъублъиялда хьвадани, абулеб буго нилъеда Къуръан-хIадисалъ, зулму-хIал биччалила нужеде тIаде. Аллагьасул ццин бахъинабуни, унти-хвелалъул, ракъул балагьал риччалила гьес тIаде. Нужеда рекIелъа гьеб жо кидаго таругедила.",
        "Квеш хьвадизе тIаде балагьалги риччалев, лъикI хьвадаразде рахIматалги кьолев Аллагьасдаса хIинкъедила, гьесда ракIги чIезабедила.",
        "Унтуларев, холарев, хисуларев, жиндир хIалкIолъиялъул хIисаб гьабун нахъгIунтIун кIоларев, кидаго гьеб хIалкIолъи жинда тIаса унарев, киналго жинца рижарав, жиндир махлукъаталъ рекIелъги кIалухъги жив ккурав, кигIан кIодо гьабун, тIокI гьабун жиндие рецц баниги, банагIан жинда гьеб рекъолев, жив цIакъго вацIцIадавлъунги, витIаравлъунги вугев, жинца бижараб халкъалъул хIалал, витIун хьвадарасе жинца гьалмагълъиги гьабулев, нилъеда вихьуларевлъун, нилъеда кIалъаларевлъун жив вугониги, щибаб квешлъиялдаса нилъ хьихьулев вугев, вати тIадав Аллагьасдаги, Аллагьас Аварагасухъе рещтIараб Къуръаналдаги гIамал гьабун хьвадейилан руго нилъ. Къуръаналъ абухъе хьвадулел ратани, гьедин хьвадизе ккела, гьелда щаклъизе бегьиларо, Аллагьги хIакъ гьавулев, Аварагги витIухъе гьавулев бусурманчи.",
        "Ва нуж чIаго хутIаял диналъул вацал, Къуръаналда жаниб бугеб Аллагьасул рагIийилан гурищ бицунеб даим цIаларал гIалимзабаца нилъее жагьилзабазе. «Хайригьи» лъикIаб бачIаниги, «вашаригьи» квешаб бачIаниги, «миналлагьи тагIала», Аллагьасул ракIалъан бачIараб къадаралда дун рази вугоян чIадила жинда божарав чи.",
        "ХъахIабги чIегIерабги жо батIа гьабизе лъалев чиясда, лъикIаб-квешаб жоги батIа гьабизе лъазе ккела. Лъазейин нилъ Аллагьас лъай-гIакълуги кьун рижун ругел.",
        "КIалалъ Аллагь хIакъав, Авараг ритIухъаванги абун, жиндие бокьараб жо бокьухъе гьабизе хIалкIолев БетIергьанасул хIукму-къадаралде дунялалъул цо миллат сурараб мехалъ, Аллагьги Аллагьасул рагIиги кIоченеги тун, жиндир рагIдукье ккаралдаса нахъе, цебе Аллагьасдалъун, кIиабизе гIурус падишагьасдалъун, къоялдаса къоялде, соналдаса соналде нилъее бугеб бигьалъиги, лъикIлъи-рахIатги, гьелъул багьаги гьабуларого, гьесги нилъеда тIад тарав инсуца лъимал гIадин, нилъ данде рачунев падишагьасул вац, нилъер сардар вукIа, нахъиял хIакимзаби рукIа, гьезукьаги намуслъичIого, сабруялда ракIалги чурхдулги чIезаризеги кIоларого, квешаб-лъикIаб батIа гьабизеги лъаларого, гьорол къоялъ лъеде тIаде ккараб тIамах гIадин, гьалаглъизе чурхдулги риччан, эбел-инсудаса жидее хутIараб ракь-милкги рехун тун, щибали лъалареб дунялалде уна гьел. Нуж кире инел абун гьикъараб мехалъ, ниж хункарасде унел руго абула гьез.",
        "Цоги - гIадамал ругони, нилъ гьадин рукIине бегьулелищан, питна-балагьалде халкъги ккезабун, жидерго бетIерги зиян гьабун чIолел. Эбел-инсул букIа, хъизаналъул букIа, вацасул, васасул букIа, жидер бетIербахъиялъул ургъалида, тIалабалда ругел, нахъияб халкъалъул букIа, жал сабаблъун щибдай гьезие лъугьинаян хIисабги гьабуларел, ракIалдеги кколарел, гьел гIадамал, эздалъун сунде, щиб жоялде хьул лъезе ккелеб гIадамазул? Элъулги хIисаб гьабеха нужецаго.",
        "Хункарги жиндирго ракьалда лъикI жиндирго халкъгун, нилъги нилъерго умумузул бакIалда лъикI нилъерго падишагьгун. Хункарасде ун, гьениб гьесие гьабулеб лъикIлъи-хайир, нилъерго рокъорги рукIун, нилъерго бетIералъе, нилъерго хъизаналъе гьабуни, гьебго лъикI нилъее. Гьенире ун тун хадур, нагагьлъун ракъани, захIмалъи-къварилъиялде ккани, гьечIеб къоялъ рокъоб къваригIараб жо босизе вац-васги гьечIони, божарав-вокъаравги гьечIони, гьеб мехалъин цинги гIадамасе къваригIунеб цIакъго кьучIаб хIалалда хисичIого таваккал лъун, черхги ракIги чIезабизе. Гьединаб къо гIадамасул бетIералде бачIунгеги, нагагь бачIани, кIвелаго гIадамасул черхалда гьедин чIезе. КIвечIого тун хадув тарана цинги гьев чи битIараб нухдасан.",
        "Аллагьасе гьабулеб диналъе мукъсанлъунгутIиги, нилъерго бетIералъул сси-хIурмат басралъичIого букIиналъеги сабаб рукIалида чIей букIинилан ккола. Кинан абуни, ганчIил си рукIалидайилан абула. Цо рукIел таралдаса тIаса бекулеб, мукъсанлъулеб, гьитIинлъулеб букIине бугила гьеб. Гьелда рекъон гIаданги батIалъи щиб, цо мина таралдаса нахъе нилъеда анибгоги бихьула гьеб.",
        "Росулъа росулъе цо чи вачIун чIани, жамагIаталде гъорлъе лъугьун кIалъазе рагIуе ирга гьесде щоларо. КIалъазилан гьев лъугьани, мун кIалъагейилан, дуде рагIул ирга щоларин, тIаде вачIарав апараг вугин, лъикIавани, вижараб росулъго вукIинаанин абун чIезавула гьев. Гьаха, цинги гьеб рагIи гIадамасул ракIалда лъикIищ букIинеб, квешищ букIинеб? Гьелъулги хIисаб гьабе нужецаго. Нилъерго ракьалдацин гьедин букIунелъул, чияр ракьалде аразда щиб лъикIлъиха бихьилеб?!",
        "Гьал цо гIадамал абуни, жидергоги щиб лъугьаниги кIвар гьечIел, парахат, берцин жидер хIалтIул ургъалида, жидер хъизаназул бетIербахъиналъул тIалабалда бугеб безер-мискин халкъ ургъалилъеги рехулел, гьел руго бищунго нилъее захIматал чагIи. Байбихьудасанго гьезулги бицинин нужее.",
        "Шамил вахъун Дагъистан падишагьасул рагIдукье ккун, нахъияб соналъ вахъарав Баяниса [4] Байсунгур, цо.",
        "Хъваршиниса [5] Куракул МухIама, кIиго.",
        "Жунсуса [6] ГIумма, лъабго.",
        "Гехиялдаса [7] Атабай, ункъо.",
        "Ичкериялдаса Кунта, щуго.",
        "ЧIарахъа Муртаза-хIажи [8], анлъго.",
        "Табасараналдаса Шихбай, анкьго.",
        "Генуса ХIапизатил МухIама, микьго.",
        "Гьаха, гьав микьавго чини вахъанин. Щиб гьабизе гьел рахъарал, росаби данде рачунел бутIрул, жамагIатчагIи, ва чIахIиял, ва гIисинал! Нужеда кин кколеб, нужеца гьелъул хIисабго гьабуларищ, нужеда гьеб квешго букIунарищ? Гьел рахъун, гьездалъун нилъее бачIараб лъикIлъи-рахIатниги щиб? Гьел рахъинчIого хутIаралани, нилъеде тIаде бачIине букIараб кIудияб ургъел щиб? Масала, жакъа гьел гIадин, метер цогиялги рахъинин. Гьездалъун сунде хьул лъун, гIенеккун, балагьун рукIинел нилъ гьезухъ, хIакимзабазде гьебги тIамун? Таманав чиясда бахарабин гьел гIадамаздасан унти, воре, гьанжениги цIодор рукIа, бахине рукIунге, рекIеда ратизе мех щун буго нилъее.",
        "Цо багьана гьечIеб жо букIинаро. Падишагьасул амруялдалъун букIа, ялъуни гьесги нилъеда тIад тарал хIакимзабацаниги, гьел гIадамаца анкьавго, микьавго абиларин, цо-кIигоясданиги, гьезда гьабураб, нахъияб халкъалда лъалеб рагIараб хIал-зулмуниги бугебани, гьав чи гьадин лъугьинароанин. Гьав хIакимас гьав чиясда хIал гьабунилан, цебе рехизе жониги букIарабани, гьебги гьечIо. Ниж парахатаб хIалалда, лъикIлъиялда чIелароан абураб жо буго гьезул гьеб. Басралъи балагьана гьез, батана гьезда гьеб. ХвечIого гIоларел ратани, жалго хва абеха гьел гIадамал, гьезие гIоло хвезе нахъияб халкъалде тIаде ккараб къо щиб?",
        "Ма, цинги гьединал чагIи сабаблъун, нахъиязе бачIунеб къварилъиялда, лъугьунеб зияналда, падишагьасулниги, нахъиял хIакимзабазулниги, гьединал чагIада ракIги гурхIуларебин, вайниги гьабуларебин нужеда кколеб батани, мекъса буго, гьереси буго гьедин кколел чагIазул. Падишагьасул рагIдукье ккун тун хадур, жидеда кодор ругел гIадамал нухтIаса тарун, эдинаб лъайгьечIолъи гьезухъа лъугьараб мехалъ, ццин бахъинчIого букIинаро. Ваамма, хIакъалдалъун, рекIел гурхIелги кIудияб букIунеб эзул, зайинги цIакъ гьабулеб гьез. Щив чиясул черхалдасан лъугьараб мунагь бихьун, гьикъун, цIехон, бацIцIад гьабун гурони, гьев чиясул мунагь борцунеб гьез. Борцунеб мехалъги гIакълуялдалъун къачIараб падишагьасул къануналдеги ралагьун, гьагъав чияс гьабунщинаб жо жиндаго цебеги цIалун, гьаб гьабурав чиясе гьаб тагIзир [9] бугоян абун гурони, гьабулареб гьез тамихIги. Гьеб тамихIги гьабизе ккаразеги дагь гьабун, мукъсан гьабун гурони, гьебги гьабичIеб. Гьелдалъунги лъазе ккела нужеда гьел хIакимзабазул гурхIелги цIобги нилъеда букIунеблъи, бегьунгутIиялде ккараб мехалъ гурони, нилъее гьез тамихI гьабунгутIиги.",
        "Ваамма цо жо буго жалгоги мукIурал ратила элъие чачаназулниги, чIарлъиялъулниги, хайдакъ-табасаранлъиялъулниги гIадамал. Эзул халкъ-жамагIаталдаса магIарул халкъалъул, жамагIаталъул, лъай-гIакълу тIокIлъана. Кинан абунани, ГIумахъги Кунтахъги чачанал гIадин, МуртазахIажихъ чIарлъи гIадин, Шихбайихъ хайдакъ-табасаран гIадин, ХIапизатил МухIамахъ магIарулал балагьичIо. Гьесул хабар жидеда рагIараб мехалъ киналго магIарул бояда цIакъ мекъсаги бихьана, гIемер квешги букIана. Киналго магIарул жамагIатаца лъазеги гьабуна гьел гендерида тIоцеве Генуве Ярагъиса апандиги вачIун, Гъази-МухIамадилгун кIалъайги гьабун, питна байбихьараб бетIералдаса бицун, хIатIиде ХIапизатил МухIамадиде щвезегIан лъугьанщинаб жо абун, бицинеги гьабун, нечезеги гьаруна. Гьаб нух тIарамагъадисеб нухила, кIочонгедила гьеб рагIиян лъазеги гьабуна.",
        "ХIакимзабазде гьезул рагIиги ккезе течIого, лъикIаб бицун гьелги чIезарун, абуна гьез хIакимзабазда: нижги падишагьасул боялила, буюре падишагьасул амру, гьеб тIубазе нижеда тIадаб бугила. Падишагьасул низамалъул боялги рагъаризе риччачIого, хIакимзабиги инжит гьаричIого, буюрухъ кьовухъе падишагьасул амруги жидецаго тIубан, падишагьасулниги, гьесул гьитIинав вацасул, нилъеда тIад вугев сардарасулниги нахъиял хIакимзабазулниги баркалаги щвана гьезие.",
        "Аллагьасда аскIоб кириги бокьарал, цебе падишагьасда, хадуб гьесул халкъалда гьоркьобги сси-хIурмат тIадегIанлъизе бокьаралги, жидер жамагIат, жидер боял рорцIун, боцIигун баракатгун рукIине бокьани, жамагIаталда жанир ругел цIаларал гIалимзабаца букIа, гIакъилал, жагьилзабаца букIа, малъун хIалалаб нух бихьизабизе нахъияб халкъалда, Аллагьас бищунго беццарабги гьеблъидал. МалъичIониги, щияв чиясда жиндаго лъазе ккараб жо буго гьеб. Щибан абуни, цебе Аллагьасе тIадаб тIагIат-динги гьабун, хадуб падишагьасул амруги тIубан, гьелда нахъа ракIалги парахат хьихьун, рагIиги Аллагьасде тIамун, цебе Аллагьасдалъунги, хадуб падишагьасул чIаголъиялдалъунги, щибго гьабизе гIатIидаб, парахатаб дуниял нилъеда бихьун бугелъул гьанже.",
        "ГIи-боцIиялда хадур чIайилан малъе, хур-хералда хадур лъугьайилан абе. Гьеб тарабги, лъихъ сундул пагьму, устарлъи батаниги, хIалкIун, гIетI бацIцIун, лъалес лъалеб гьабейилан. ЧIахIияца, гIакъилаца, нахъиял гIисиназе насихIатги кье, гIакълуги малъе. Гьезухъ гьелги гIенекке. Гьелдаса лъикIаб жо нилъеда батиларин ккола, дунялалъул цояб рагIалде щвезегIан нилъ сверданиги.",
        "ГIахъуш – даргиял.",
        "Гъумек – тумал.",
        "Буртиял – чачанал.",
        "Баяниб – чачаназул Ножаюрт мухъалда бугеб росу.",
        "Хъваршини – некIо Ункъракь бодулъе жаниб унеб букIараб, гьанже ЦIумада мухъалда росу.",
        "Жунсуб – чачаназул Шобутиб мухъалда бугеб росу.",
        "Гехи –чачаназул ГIурусмартан мухъалда бугеб росу.",
        "МуртазагIали ккола имам Шамилил заманалда гIурусазул хъулухъалда вукIун, магIарулазде данде вагъарав, хадув 1863 соналда гIурусазде данде ЦIоралъул магIарулал рахъине гьавурав Билкан мухъалъул – ЦIалбан росулъа чи.",
        "ТагIзир – тIил кьабиялдалъун тамихI (гIадлу) гьаби.",
        "ЛъагIалил хIасилал",
        "Бакълъулалги 2016 сонги",
        "2016 соналда Гумбет районалда ккарал кIвар бугел лъугьа-бахъинал",
        "2016 соналъул лъабабилеб февралалда Дагъистаналъул бетIер Рамазан ГIабдулатIипов дандчIвана Гумбет районалъул нухмалъулев МухIамадгIали МухIамадгIалиевгун. Республикаялъул бетIерас Гумбет районалъул цебетIеялъе лъикIаб къимат кьуна.",
        "*  *  *",
        "Ункъабилеб февралалда районалда тIобитIана Северияб Кавказалъул имам, шайих Шамил ракIалдещвеялъул мажлис. Гьениб гIахьаллъи гьабуна Дагъистаналъул бусурбабазул Духовнияб управлениялъул вакилзабазги.",
        "*  *  *",
        "ИчIабилеб февралалда Гумбеталде хIалтIулаб сапаралъ вачIана Дагъистаналъул бетIерасул вакил ГIалибег ГIалиев. Бакълъулазул нухмалъулезулгун дандчIвай гьабун хадуб, тIобитIана росабазул жамгIиятал гIахьаллъараб данделъи. ТIаде къабул гьаруна гIадамал.",
        "*  *  *",
        "ЦIадаса ХIамзатил цIаралда бугеб Аваразул драмаялъулаб театралда тIобитIараб рахьдал мацIалъул Халкъазда гьоркьосеб къоялъул хIурматалда, ДРялъул аваразул регионалияб миллиябгун маданияб автономиялъ гIуцIана байрамалъулал тадбирал. Гьениб гIахьаллъи гьабуна Гумбет районалъул вакилзабазги.",
        "*  *  *",
        "Гумбет районалда гьоркьоб лъуна Халкъияб Собраниялде Дагъистаналъул бетIерасул ХитIаб. Гьеб гьоркьоб лъеялда гIахьаллъана ДРялъул Халкъияб Собраниялъул председателасул заместитель СайгидахIмад АхIмадов.",
        "*  *  *",
        "Бакълъулазул вакилзабиги гIахьаллъун, МахIачхъалаялда тIобитIана Аваразул литератураялъе кьучI лъурав классик, философ, гIалимчи Инхоса ГIали-хIажи гьавуралдаса 170 сон тIубаялъул хIурматалда гIелмияб сессия.",
        "*  *  *",
        "Бакълъулазул руччабаз гIахьаллъи гьабуна МахIачхъалаялда тIобитIараб регионазда гьоркьосеб форумалда.",
        "*  *  *",
        "Шамил районалъул «Цолъи» басмаялъул 85 сон тIубай кIодо гьабулеб данделъиялда гIахьаллъана «Гумбет» информациялъул гIуцIиялъул хIалтIухъаби.",
        "*  *  *",
        "Аргъваниса ГIайшат ХIайбулаевалъ цIунана психологиялъул гIелмабазул кандидатлъиялъул диссертация.",
        "*  *  *",
        "Гумбеталда тIобитIана Аваразул газетазул ассоциациялъул пресс-тур.",
        "*  *  *",
        "ЦIунди ва Щабдухъ СПКязул хIалтIухъабаз гIумру гьабулеб Бабаюрталъул зонаялда бугеб Первомайское росулъ рагьана лъималазул ах ва футболалъул байдан.",
        "*  *  *",
        "ЛъаратIа ва Ингишо росабалъ рагьана футбол хIалел байдаби.",
        "*  *  *",
        "Дагъистаналъул фотожурналистикаялъул машгьурал махщалилал МухIамад ХIажидадаев, Мурад ХIамидов ва Шамил ХIажидадаевги гIахьаллъун Гумбет районалда тIобитIана фототур.",
        "*  *  *",
        "Дагъистаналъул базарганлъиялъул ва инвенстициязул агентствоялъул нухмалъулесул заместитель ХIамид МухIамадов ва гьеб идараялъул цогидалги вакилзаби рачIана Гумбеталде.",
        "*  *  *",
        "ЛъаратIа росулъ рагьана гьалбадерил рукъ. Гьеб рохалилаб тадбиралда гIахьаллъана ДРялъул Халкъияб Собраниялъул председателасул заместитель СайгидахIмад АхIмадов.",
        "*  *  *",
        "Бакълъулазул жигараб гIахьаллъигун ана Пачалихъияб Думаялде, ДРялъул Халкъияб Собраниялде рищиял.",
        "*  *  *",
        "СайгидахIмад АхIмадов вищана Дагъистаналъул Халкъияб Собраниялъул нухмалъулесул тIоцевесев заместительлъун.",
        "*  *  *",
        "Россиялъул пенсиялъул фондалъул Гумбет районалда бугеб отделениялъул нухмалъулев ТIалхIат Жамалудиновасе щвана «Россиялъул Федерациялъул пенсиялъул фондалъул хIурматияв хIалтIухъан» абураб цIар.",
        "*  *  *",
        "Жанисел ишазул министерствоялъ рагъулаб, хъулухъалъулаб ва физическияб хIадурлъиялъул халгьабизе щибаб соналъ полициялъул хIалтIухъабазда гьоркьор къецал тIоритIула. Араб соналъ гьел къецазда Россиялъул МВДялъул Гумбеталда бугеб отделалъул уголовнияб розыскалъул оперуполномоченный ХIажимурад Зулумхановас тIоцебесеб бакI ккуна.",
        "*  *  *",
        "Республикаялъул рахунел унтабазул больницаялъул бетIерав тохтур, ТIад Инхо росулъа МуртазагIали МухIамадовасе кьуна «Дагъистаналъул халкъияв тохтур» абураб цIар.",
        "*  *  *",
        "Районалде вачIун вукIана ДРялъул гражданскияб оборонаялъул, гIадатияб гуреб ахIвал-хIалалъул ва тIабигIиял балагьал лъугIизариялъул ишазул рахъалъ министр Нариман ГъазимухIамадов ва гьес гIадамал тIаде къабул гьаруна.",
        "*  *  *",
        "Районалда тIобитIана Дагъистаналъул муфти, шайих АхIмад-хIажи ГIабдулаевасул «ЛъикIал тIабигIатазул ах» абураб тIехьалда тIасан конкурс.",
        "*  *  *",
        "Казаналда тIобитIараб ТIолгороссиялъул конкурсалда гIараб мацI лъаялъе лъабабилеб бакI ккуна Аргъваниса МухIамад ТIагьировас.",
        "*  *  *",
        "Игьалир тIоритIана магIарул адабияталъул классик Инхоса ГIали-хIажиясул асарал лъаялъул рахъалъ къецал.",
        "*  *  *",
        "Халкъияб творчествоялъул, фольклоралъул ирсалъул ва этнографиялъул хIакъалъулъ фидеофильмазул 24 аб. Регионалияб конкурсалъул хIасилал гьарун, ДРялъул культураялъул министерствоялъул диплом щвана Россиялъул халкъазул гIадатияб маданияталъул Гумбеталъул централъул нухмалъулев Набигула АхIмадибировасе.",
        "*  *  *",
        "Дербенталда тIобитIараб «Бищун лъикIав классалъул нухмалъулев» республикаялъулаб конкурсалда лъабабилеб бакI ккуна Игьалиса мугIалим ГIайшат СагIидовалъ.",
        "*  *  *",
        "Ингишоб тIобитIана 5-8 классазул цIалдохъабазда гьоркьоб ХанмухIамад Ахкубеговасул цIаралда хIисаб гIелмуялъул республикаялъулаб олимпиада.",
        "*  *  *",
        "«Тарихалъул матIу: Дербенталъ – 2000 сон» республикаялъулаб конкурсалда лъабабилеб бакI ккуна «Дербент» абураб кечI хъварай Ингишо гьоркьохъеб школалъул цIалдохъан Мавлидат Загьировалъ.",
        "*  *  *",
        "Районалда тIоритIана «ЛъагIалил бищун лъикIав классалъул нухмалъулев», «Авар мацIалъул лъикIав учитель – 2016» конкурсал.",
        "*  *  *",
        "Каспийскалда 16 январалда тIобитIараб тайский боксалъул рахъалъ республикаялъулал къецазда Дагъистаналъул чемпионлъун вахъана Аргъваниса МухIамад ХIажиев.",
        "*  *  *",
        "Хасавюрталда 17 январалда ХIамид ХIамидовасул цIаралда бугеб спортивияб комплексалда тIоритIарал эркенаб гугариялъул къецазда 74 кг. цIайиялда тIоцебесеб бакI ккуна Аргъваниса Темирлан Свелимановас.",
        "*  *  *",
        "Красноармейск поселокалда «Спарта» спорталъул клубалда тIобитIана «Шестой континент» дармил рукъалъул призалъе гIоло Гумбеталдаса 39 командаялда гьоркьоб кIиабилеб турнир.",
        "*  *  *",
        "Москваялда тIобитIараб Россиялъул чемпионаталда киокусинкай – каратэялъе тIоцебесеб бакI ккуна ЧIикь росулъа ГIумар МухIамадовас (МелъелтIа ДЮСШ).",
        "*  *  *",
        "Районалда тIобитIана олимпийцал ХIажимурад МухIамадовасул ва Мурад ХIайдаровасул цIаралда эркенаб гугариялъул рахъалъ Халкъазда гьоркьосеб кIиабилеб турнир.",
        "*  *  *",
        "Азербайджаналда гугариялъе 63 кг. цIайиялда тIоцебесеб бакI ккуна Аргъваниса ХIажимурад ХIажиевас.",
        "*  *  *",
        "Швециялъул Йенчепинг шагьаралда тIоритIарал тайский боксалъул къецазда дунялалъул чемпионлъун 86 кг. цIайиялда вахъана Аргъваниса МухIамад ХIажиев.",
        "*  *  *",
        "ЦIунди-Щабдухъа Рамазан Набигулаев вахъана ММАялъул рахъалъ дунялалъул кубокалъул кIицIулго чемпионлъун.",
        "*  *  *",
        "Ингишо росулъ тIобитIана тренер ва насихIатчи Жаватхан Жаватханов ракIалдещвеялъул эркенаб гугариялъул республикаялъулаб турнир.",
        "*  *  *",
        "МелъелтIаса ГIиса Бегаев бокс хIаялъул рахъалъ Крымалда тIоритIарал къецазда чемпионлъун вахъана 75 кг. цIайиялда.",
        "*  *  *",
        "Щабдухъ росулъа МухIамад Мурадовас СБИ ММАялъул рахъалъ Дагъистаналъул чемпионаталда тIоцебесеб бакI ккуна.",
        "*  *  *",
        "Греказулгун римазул гугариялъул ТIолгороссиялъул турниралда мазгарул медалалъе мустахIикълъана Игьалиса МухIамад МуртазагIалиев.",
        "*  *  *",
        "МелъелтIаса Юсуп СагIадулаевас араб соналдаги чIел босана квержубараб рагъуе (смешанное единоборство) Янгон шагьаралда тIоритIарал къецазда.",
        "*  *  *",
        "Москваялда тIоритIарал къецазда бергьенлъи щвана квержубараб рагъуе ЦIиликьа Аюб Гьиматовасе.",
        "*  *  *",
        "Аргъваниса Къурбан ХIажиев грэпплингалъул рахъалъ дунялалъул чемпионлъун вахъана.",
        "*  *  *",
        "Польшаялда ветераназда гьоркьор тIоритIарал эркенаб гугариялъул къецазда кIиабилеб бакI ккуна Аргъваниса Ибрагьим Ибрагьимовас (76 кг. цIайиялда)",
        "*  *  *",
        "Грэплингалъул рахъалъ Россиялъул кубок щвана МелъелтIаса Мурадбег МухIамадовасе.",
        "ХIадурана",
        "Къурмагъиз ХIадисовалъ",
        "Фашизм= сталинизм?",
        "Евросоюзалъул парламенталъулаб ассамблеялъ дагьаб цебе къабул гьабуна 20 –абилеб г1асруялда Европаялда бук1анила к1иго зулму – «сталинизм» ва «фашизм» абураб х1укму. Гьелда т1асан г1емераб ах1и-х1ур бахъинабулеб буго Россиялъул политиказ. Гьезул разилъи гьеч1олъи буго Сталинил режим релълъинабизе ккани гитлерилалда абун. Бищунго к1удияб ах1и буго щайила жакъа Россиялъ цоги-цоги х1укуматазда т1аса лъугьайин нус-нус аза-азар дозул ракьцоял ч1вазе къот1иялъухъ ва туснахъ гьарун т1аг1инаруралъухъ. (Мисалалъе: Эстония ва цоги Прибалтикаялъул х1укуматал). Кинха  гьанжесел политиказ жидерго «идеялъулал умумул» мекъи рук1анин абун абилеб? Абиларо киданиги. Гьеб жидеда абунилангицин руго эхе-эхеде к1анц1елел. Гьелъул ц1акъ г1емерал мух1канал бак1ал руго, г1аммаб х1алалъ пикру гьабуни гьеб к1иябго режим цоцаздаса г1емер рик1к1адго ун гьеч1ин ккола.",
        "Нилъеца кинаб бугониги кколеб лъугьа-бахъин борцина нилъедаго, ай Дагъистаналда. Киг1анаб къадаралъ доб Сталинил режималъ зарал гьабураб нилъее. Сталинил абун ц1ар бугониги гьаб буго г1аммаб къаг1идаялъ т1олго доб большевиказул (коммунистазул ) режималдаго абулеб жо буго. Щибго даг1ба гьеч1о гитлерилазул фашизамалъул зулму т1аде гьукъизе Сталинил нухмалъиялда гъоркь Совет Союзалъул халкъаз бергьун к1удияб х1алт1и гьабураблъи. Амма, х1исаб гьабураб заманалда, рагъде ун ч1вараздасаги рагъул заманалдего ва гьелдаса хадуб туснахъ гьарун ч1ван т1аг1арал г1адамал дагьал кколел гьеч1о. Рагъде рит1ана цевеса ккун кинавго г1олохъанчи, туснахъ гьаруна ва ч1вана гъорлъа рищун лъик1а-лъик1ал, лебалал, кинаб рахъалъ бугониги жидер иш билълъанхъизабизе бажари бугел г1адамал. Дагъистаналъул дол соназда нухмалъиялда рук1арал г1адамал киналго г1адин к1иц1ул хисана, ва киналго гьел ч1вазе къот1ана. (Гьанибго абун тела, дов Дагъистаналда вук1арав бищун вах1шияв г1ащт1ичи Ломоносов ккуна 1939 абилеб соналъ. Гьеб мехалде гьесул сейфалда батана Г1абдурах1ман Данияловасде бак1арараб дело. Цо к1иго – лъабгоги къо бан бук1арабани ирга щвезе бук1ун буго Г1абдурах1манидеги. Кинниги цо гьев баракатав инсанг1аги нахъе ц1унун вуго Аллагьас Дагъистаналъе).",
        "Режим абун рехсаниги доб бук1ана жидерго идеология билълъанхъизаби. Кин гьез гьабурабалиги буго бицунеб. Цо бук1уна жидерго мисалал берцин рихьизарияздалъун цогиги г1адамал хадур рач1инари. Амма, арматураялъ бет1ерги бухун, жалго реццизе т1ами ва жив ч1валаго «г1ащт1ичи ч1ахъайин» ах1изабулеб къаг1ида кинабха бук1араб? Щивго г1айиб гьеч1ого как балев вихьунин абун вачун эмен ч1варал лъималазе щиб жавабдай кьезе бугеб коммунистаз? Эбел-инсул хинлъиги т1арбияги бихьизе биччач1ого г1ураб г1елалъул бадире балагьизе нечоларел г1адамаз бокьараб гьабиларищха. Кинаб божи бугеб гьеб режим ц1унулез метер гьеб билъанхъизабиларилан, бат1и-бат1иял къаг1идабиги ургъун. Германиялъ абуна жидер х1укуматалда баккун бук1араб фашизма инсанияталъе заралияб ва балагьал рачараб режим бук1анин абун. Гьеб лъазабиялъ Германия бергьун гурого къеч1о, долдаса инкар кквеялъ цебет1ей гурони щвеч1о дозие. Россия абуни жеги т1ирун ч1олеб буго цересел бут1рузул гъалат1ал рук1инч1илан. Ва киналго ч1варалги бит1ун ч1ванилан, зулмуги зулмуго бук1инч1илан г1адлу билълъанхъизаби бук1анилан абиги гьереси буго. Доз ч1вана кинавниги жидер дагьлъиги г1исинлъиги мекълъиги бат1а бахъизе лъалев, жиндирго пикру бук1ине рес бугевгицин г1адан. Ва гьел цереса индал хут1араз ургъараб «демократия» билълъанхъизабулел политиказ лъик1аб жо гьабилилан хьулги хут1улеб гьеч1о. К1иго зулму бихьана къоабилеб г1асруялда нилъеда к1иялъулго зарал нилъер щивасул рокъобе щвана, гьелъул ругънал жеги сахлъун гьеч1о. Гьанжеги доб к1иябго зулмуялъул цонигияб бецун к1алъалел рихьарал чаг1азда маг1арулаз абухъе бет1ералда кват1изе ккела.",
        "Миллатцоял",
        "«Вахъана ГIумахан гъизилбашалъе»",
        "ЦIоралъул Динчи – Чи вугеб росу",
        "2011 соналъул 23 маялда МахIачхъалаялда кIиабилеб митинг тIобитIана Россиялъ Азербайжаналъе «сайгъат гьабураб» лезгиязул Храх-Уба росдал гIадамаз. Цебесеб митинг тIобитIун букIана микьабилеб февралалда. Храх-убаялъулаз бицана Азербайжан Республикаялъул (АР) тIадчагIаз Россиялде хьвадизе жидее квалквалал гьарулел ругилан, Россиялъул гражданлъиялдаса инкар гьабеян, зулму бекьулеб бугин. ДандечIей загьир гьабурал жанир тIамун, хIалгьабун Азербайжаналъул гражданлъи босизабизе лъугьун, АРалъул хъулухъчагIаз гIакъуба кьолеб бугилан абуна митингалъул гIахьалчагIаз.",
        "«Кьер ссвине гьабураб доб Самуралъул»",
        "«АхIвал-хIал лъикIлъулеб гьечIо, - ян бицана жамагIатчи Нагмет Нагметовас. – Росдал гIадамазе унго-унгояб депортация гьабулеб буго. Гьедин кIвекIаразда гьоркьов вуго бакIалъулаб школалъул директор Эшраф Мажидововги. Храх-Убаялъул масъала тIубаялъе хасаб республикаялъулаб комиссия гIуцIун бугила, гьеб росдал гIадамал Дагъистаналде гочинариялъе федералияб программа къабул гьабизе кколила, ДРялдасан Пачалихъияб Думаялде рищарал депутатал гьелда тIад хIалтIулел ругилан абурал харбалги раккана. ДРялъул миллияб политикаялъул рахъалъ министр Бекмурза Бекмурзаевасул хIаракаталъеги квешаб къимат кьуна митингалда, гьес кидаго Азербайжаналъул рахъ кколеб бугилан.",
        "«Арал гъорлъе журан дол гъолодисел»",
        "Гьаб макъалаялъул байбихьуда рехсей гьабураб суалалъги бихьизабулеб буго Россиялъ жидерго гражданал «цIунулел» куц. Гражданазулцин гьединаб гурони ургъел гьечIеб мехалъ, батIияб пачалихъалде ккарал миллиял дагъистаниязул кин рахъкквелеб Россиялъ ва Дагъистаналъ. Бокьани, Россиялъул паспорталги рикьун, аскарги бачун, билълъанхъизабула Москваялъ политика (Абхазиялда ва Югалъулаб Осетиялда гIадин). Бакъбаккул Северияб Кавказалдайин абуни, гьелъул гIаксалда, Дагъистаналъул росаби Азербайжаналъе рикьулел руго, АРалъул гIорхъабиги гIатIид гьарун.",
        "КигIан захIматаб замана рещтIаниги, дагъистаниял, хасго магIарулал, хилиплъичIо жидерго бахIарчияб гIамалалъе. Гьелъие нугIлъи гьабула ЦIоралъул (ЧIарлъиялъул) магIарулазул хасияталъги. Гьанире щун гурони, авар миллаталъул хиралъиги тIадегIанлъиги бичIчIуларо. Гьукъараб, гьечIого хутIараб мехалъ гурони, сундулниги унго-унгояб къимат лъалареб гIадин, магIаруллъиялъул даража цIакъго бичIчIула ЦIоралда. Гьединлъидалин ЦIоралъул магIарулазул гIемерисезул рукъзабахъ имам Шамилил суратал ругел. Гьединлъидалин гьез наиб ХIажимурадил хоб мармаралъ къачIараб ва гьеб бугеб рахъалдехун чанцIулго игIлан чIвараб (амма щибаб нухалъ падараз гьеб хъухъалеб ва наибасул хоб хIакъир гьабулеб, гьелъул зани гъурулеб буго). ХIакълъунго авар миллат хириял гIадамазе щибаб магIарул рагIи хазиналъун буго ЦIоралда. Гьединлъидалин гьел гIенеккулел Прагаялдасан кьолел «Эркенлъи» радиоялъул передачабазухъги, кигIан гьукъаниги, магIарде, Гъолода росдал чIвадназухъе, унги, гьарулел авар маданияталъул фестивалалги.",
        "Миллатовас миллаталъул милат гьабула",
        "ГьабсагIат ЦIоралъул бищун гъункараб жамагIат Закатала районалъул Динчи (Даначи) росулъ бугилан абидал, сапар бухьана гьенибе. ЖамагIаталъул цониги чиясул ихтиярал хвезарулел ругони, киналго цадахъ рахъунел руго, гьесул рахъккун. Гьединлъидал гьеб росу ЦIоралда бищунго эркенаблъун хутIун буго. Росдал бегавулги (МухIамад Миллатов) вугоан жамагIаталъе гIоло вахъун чIарав чи. Гьедин гуребани, кIиабилеб болжалалдаги жидерго цевехъанлъун вищилароан гьев даначисез. Росдал цIар кисадай бачIарабан абураб суалалъе жаваб кьолаго, Миллатовас бицана, гьаб ракьалда авараз кверщел гьабидал, «Тана чи» абун бугила, цIияб росдае кьучIги лъун. Россиялъул империялъул XIX гIасруялда бахъараб картаялда гьеб росу «Таначи» абун бихьизабунги буго.",
        "«Росабазул бутIрул рищулелъул, цин комиссиялъул членал рищула. ГIадамазул къадаралде балагьун чIезабула членазул къадарги, масала: анкьго, ичIго, 11. 15 чи. Цинги гьел комиссияз вищула бегавул. Даначи росдал комиссиялда 11 чи вуго. Дун гьез вищана, -ян бицана МухIамад Миллатовас. – Рищиял лъугIидал, комиссия биххуларо, дир хIалтIуда хадуб хъаравулъи букIинабула гьелъ. Дун муниципалитеталъул председатель ватани, комиссиялъул председательги вукIуна цадахъ хIалтIулев. Росдал бегавуллъун тIоцеве дун вищана 2004 соналда. 2009 соналъул декабралда динчисез кIиабизеги дида цIарчIвана (бегавуллъиялъул болжал ккола щуго сон). ГIемерисел росабалъ жидеего данде кколел чагIи ккезаруна Бакуялъ нухмалъулеллъун. КIиабизеги дун вищунгутIизе гIемераб хIалтIи гьабуна АРалъул тIадчагIаз. Амма жамагIаталъул цолъи бергьана».",
        "«Арал бидул гIорал Алазаналде»",
        "ТIадчагIазе бокьухъе гуреб, законалда бихьизабухъе гьабейин хIалтIийилан суал лъун буго живгоги юристлъун кколев МухIамад Миллатовас Бакуялъул вакилзабазда цебе. Даначи росулъ гIуцIун буго «Алазан» абураб кьурдулгун кочIол ансамбль. Авар маданияталъул фестиваль гIуцIизе кIолеб цого цо росу ЦIоралда Динчи бугилан бицана гIадамаз. Закатала районалда бугеб АРалъул аскариязул заставаялда цере рахъине ун рукIун руго исана «Алазаналъул» махщалилал. Гьениб цо командирас гьезда абун буго аваразул кечI-бакъан гьаниб биччагеян. Гьелдаса хадуб райсобраниялъул данделъиялда гьеб лъугьа-бахъинги ракIалде щвезабуна Миллатовас, авар мацIги бакъанги рагIизе бокьулареб батани, гьединал тадбиразде жидер ансамбль тIокIаб ине гьечIилан. Закатала районалъул цIивищарав нухмалъулев Мубариз АхIмад-заде (АРалъул Гах районалдаса падарав) гьеб данделъиялда вукIун гьечIо, гьев Бакуялде араб къо букIун буго. Мубариз АхIмад-заде бетIерлъуде вачIинегIан гьеб магIарулазул районалъул нухмалъулевлъун вукIана Нахичеваналдаса Асиф Аскеров. Гьесул политикаялъ аваразда гьоркьоб кIудияб разигьечIолъи бижизабуна. ЛъикIаб хIаракат бихьизабунин абун, Баку шагьаралъул кIудияб районалъул бетIерлъун тун вуго гьанже гьев, хъулухъалъ тIадегIанги гьавун. Гьаниб рехсечIого гIоларо Дагъистаналъул Дербент районалъул нухмалъулев азербайжанав кколеблъи. Амма магIарулазул Закатала, Белокан ва гьединго лезгиязул районазул нухмалъуде Азербайжаналда миллиял дагъистаниял риччалел гьечIо.",
        "ДРялъул официалиял СМИяз (РИА «Дагъистан» ва «Дагъправда») кьурал баяназда рекъон, лъабабилеб маялда Дербент районалъул Мамедкала росулъ тIобитIун буго «Севиндж» («Рохел, талихI») абураб Азербайжаналъул культураялъул республикаялъулаб байрам. Гьеб тадбир рагьизе вачIарав Дербент районалъул бетIер Къурбан Къурбановас( миллияв азербайжанав ккола гьев) абун буго «Севиндж» Дагъистаналда санайил тIобитIизе бугилан. МагIарулазеги хIажат бугоан цо гьединаб «севиндж». «Алазан» бегьулареб, «Севиндж» бегьулеб, -гьабго щиб гIаламат? Гьелго СМИязул баяназда рекъон, Дагъистаналда яшав гьабун бугила 91,5 азербажанас, гьездаса 55,7% - Дербент районалда, 18 % - Табасараналда, ункъо процент – Рутулалда, лъабго процент – Гъизляр районалда. Дандеккуни, Азербайжаналда гIумру гьабун ругел миллиял дагъистаниязул къадар гIемерго цIикIкIараб буго. Чияда рачIел цIех-рехчагIазул хIалтIабазда бихьизабун буго гьезул гIаммаб къадар миллионалдаса цIикIкIараб бугилан. 90-азарго чиясул ихтиярал Азербайжаналъ цIунулел мехалъ, миллион миллатцоясул тIалаб Дагъистаналъ (Россиялъ) щайдай гьабулареб?",
        "«Щуго сон буго нижеца «Алазан» ансамбль гIуцIаралдаса, - ян бицана Миллатовас. – Программагун Дагъистаналде рачIине нижер рес гьечIо, къватIисел пачалихъазда хIалтIулел паспортал бигьаго щоларо».",
        "«Туплисалда ханги жанив вахчарав»",
        "МагIарулазул интеллигенциялда, тарихчагIазда, маданиялгун политикиял хIаракатчагIазда, миллаталъул ургъел бугевщинаб чиясда тIадаб налъи гIезегIен кIудияб ва кIвар цIикIкIараб буго. Лъалищ нилъеда рагIа-ракьанде щун ЦIоралъул тарих? Гьарунищ гьенир гIелмиял цIех-рехал? Лъалищ аваразда щив чи КIудияв ГIумахан вукIаравали? Нилъер халкъияб кочIолъ гьадинаб къимат кьолеб буго гьесие:",
        "Чанги хан вахъана гIатIиракьалда,",
        "Пулаво кваналев, чалтук бекьулев.",
        "Цо хан вахъун вуго Хундерил ТIалтIа,",
        "Харица галамал зодихъе ралев,",
        "Маххул гьабуниги, галам толарев,",
        "ГанчIил гьаруниги, сиял толарев.",
        "Маххда рукъарулел, къазе кIоларел,",
        "ТIад чагIи толарел чуялги рекIун,",
        "Чуяздеял кьалал киласалъулал,",
        "Вахъана ГIумахан гъизилбашалъе.",
        "ТIад тарихал хъварал дугъалги росун,",
        "БацIил лъулдул ругел хъирмалги росун,",
        "Дайитилал рачун, угъузилалгун,",
        "Гьениса вилълъана нахъе ЦIорове.",
        "Жанив гьиндив вукIун кIулден хьвагIидал,",
        "Калаюриб каву кIал-кIала чIварав.",
        "КъватIив ТIалде вахъун туманкI рехидал,",
        "Туплисалда ханги жанив вахчарав.",
        "ХадурагIи",
        "Гьаб макъалаялъул ва гьелъул бутIабузул бутIрул ккола магIарулазул халкъиял асаразулъа мухъал. «ЦIоралъул даптар» абурал циклалда макъалаби къватIире риччазе руго казияталъул хадусел номераздаги (иншаАллагь).",
        "ГIизудинил ХIамзат,",
        "Динчи – МахIачхъала",
        "Авторасул суратал",
        "«Миллаталъул» гъасда",
        "МагIарулас бетIер къулуларелъул…",
        "Адабияталъул сагIат: ГIабасил МухIамад",
        "Дагъистаналъул халкъияв шагIир, машгьурав драматург, прозаик ГIабасил МухIамадица нахъе тараб адабияб хазинаялъул хIакъалъулъ бицана араб анкьалда «Миллаталъул» редакциялда тIобитIараб, «Адабияталъул сагIат» абураб проекталда рекъон, гIуцIараб гургинаб столалда.",
        "Дуца гьудуллъун ккве квер гIатIидаб тIехь",
        "«Миллаталъул» адабияталъул горсверуда ракIарана Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадов, «Гьудуллъи» журналалъул редактор, Дагъистаналъул Хъвадарухъабазул союзалъул авар адабияталъул секциялъул нухмалъулев МухIамад ПатахIов, «Дагъистан» журналалъул бетIерав редактор ва «Миллат» басма гIуцIарав журналист, литератураялъул цIех-рехчи МухIамад БисавгIалиев, Россиялъул ГIелмабазул академиялъул Дагъистаналъул гIелмияб централъул МацIазул, литератураялъул ва искусствоялъул институталъул директор, филологиял гIелмабазул доктор Ибрагьимил МухIамад, МагIарул мацIалъул мугIалимзабазул цолъиялъул нухмалъулей, педагогикиял гIелмабазул кандидат Баху МухIидинова ва Республикаялъул тIахьазул издательствоялъул авар мацIалда биччалеб литератураялъул редактор ГIайшат ГIалиева.",
        "ГIадалабщиналде чIор речIчIулелъул…",
        "1982 соналда къватIибе бачIараб ГIабасил МухIамадил «Асарал» абураб тIехьалъе цеберагIиялда Расул ХIамзатовас хъвалеб буго:",
        "«Аваразул поэзиялда ГIабасил МухIамад вуго гIицIго ГIабасил МухIамадида релълъарав поэт. Гьесул буго жиндирго нух, жиндирго хатI, жиндирго рагIи. Гьесул кучIдул цIалулаго, нилъеда рагIула ГIабасил МухIамадил гьаракь, бихьула ГIабасил МухIамадил къисмат, якъинлъула ГIабасил МухIамадил гIумру, рагьула гьесул рухIияб дунял, кIалъала даимаб хIалхьи гьечIолъи, хIакълъула рекIел бахIарчилъи, бичIчIула чилъи цIунизе, инсан инсанлъун хутIизе поэтасул жугьабаз балеб ахIи», - абун.",
        "Мунагьал чураяв ГIабасил МухIамадие цIакъго рекIее гIагарал ва гьес гIемер рехсолел рукIарал асараздаса цояб ккола «Дир тIагъур» абураб кечI:",
        "Рорхатал мугIрузда гIадра кванарал",
        "ГIиял рехъабалъа буго дир тIагъур,",
        "ГIатIидал хасалил мучIдул мерхьарал",
        "ГIухьбуца бачIараб буго дир тIагъур.",
        "МугIрул улкаялда яшав гIолелъул,",
        "Цадахъ гIун бачIараб беричаб тIагъур,",
        "МагIарулас бетIер къулуларелъул,",
        "Умумуз гьабураб борхатаб тIагъур.",
        "ГIищкъул бахчабахъе чапун унелъул,",
        "МахIмудица лъураб магIарул тIагъур,",
        "ГIадалабщиналде чIор речIчIулелъул,",
        "ХIамзатица лъураб магIарул тIагъур.",
        "Рохалил бертабалъ гIанчIал гIолилаз",
        "ГIинтIа лъун букIараб гурищ дир тIагъур?",
        "Ккани къо борхулел хIакъал бахIарзаз",
        "Бекун лъун букIараб гурищ дир тIагъур?",
        "Умумулъ батараб формияб чIухIи –",
        "ЧIалгIинаро дида магIарул тIагъур.",
        "Сурун бихьараца инсулги бухIе,",
        "Бек-бекун тIад лъела магIарул тIагъур.",
        "Гьаб асаралда жаниб буго тIолабго магIарулазул тарих, халкъалъул миллияб хасият, арабги, жакъасебги, бачIунесебги. ХIакъикъаталдаги бек-бекун тIад тIагъур лъураб, унго-унголъунги халкъияб адабияб ирс нахъе тана ГIабасилас. МагIарул тIагъур лъезе бетIерги халкъалъе шигIраби рикьизе кIудияб ракIги насиб гьабун букIана ГIабасил МухIамадие Аллагьас.",
        "ЧиякIаби гIемерлъун руго",
        "Гъваридал, батIи-батIиял магIнаби жанир лъурал асарал руго ГIабасиласул. Гьесул мухъазулъ рукIуна ракIалдаса унарел, цIиял, гIужилал сипат-суратал. Гьес асар хъвачIеб жанр къанагIат буго. Сатираялдаги рагIи абуна шагIирас. ЦIакъ кIудияб ва нилъер гIумруялъул цо-цо рахъал рихьизарулеб сипатияб магIна буго «ЧиякIо» абураб кочIолъги:",
        "Бахчаялда чиякIо",
        "чилъун буго эхетун,",
        "Сивул тIохалда некIо",
        "хъаравуллъун буго тун.",
        "ГIаг тIураб тIажу буго",
        "тIилил бохдузда ретIун,",
        "ТIох гьечIеб тIагъур буго",
        "гьечIеб ботIрода гьетIун.",
        "Гъуждузе цо мокъги чIван,",
        "чIартил къвалал руго ххун,",
        "Эхебехун кIиги чIван,",
        "горде буго чIалаххун.",
        "Багъаризе рухI гуро,",
        "ахIдезе хIухьел гуро,",
        "Бихьизе берал гуро,",
        "рагIизе гIундул гуро.",
        "Бахчаялда чиякIо –",
        "чи гIадин, эхетун чIун,",
        "Сивул тIохалда некIо",
        "хъаравул гIадин борчIун.",
        "Амма гъаримал хIанчIи",
        "хIинкъула, гьебги бихьун.",
        "Цинги хIанчIазул чIичIи",
        "дагьлъула, гьелъ кIал бухьун.",
        "Бахчаялда чиякIо –",
        "чвахун балеб цIадакьги,",
        "Бахчаялда чиякIо –",
        "бухIун щвараб бакъукьги.",
        "Сордо бачIунин абун,",
        "бегун аб кьижуларо,",
        "Заман щунилан абун,",
        "щибниги гьалъ квинаро.",
        "Огь, дун вуго гурхIулев",
        "рухIго гьечIеб гьалдаги",
        "Гьалъ тIуризе гьарулел",
        "гьитIинал хIанчIаздаги.",
        "ЧиякIаби гIемер руго дунялалда, хасго ахираб заманалда Дагъистаналда ва магIарулазда гьоркьор цIикIкIунел руго гьезул руккелал.",
        "ГIабасиласул асаразда гъорлъ дие бищунго хириязда гьоркьоб буго «ЧиякIо» абураб шигIру-сатираги.",
        "ЧIахIиял асарал: «Камалил Башир», «ХъахIабросулъа МахIмуд», «Саба-меседо», «Хунзахъа Ахъбердилав»…",
        "Гургинаб столалда гьоркьор лъуна ГIабасиласул чIахIиял, халкъалда гьоркьор цIакъго машгьурал асаралги: «Камалил Башир», «ХъахIабросулъа МахIмуд», «Саба-меседо» абурал трагедиял ва къиса «Хунзахъа Ахъбердилав»…Киналго гьел асарал руго тарихияб кьучIалда хъварал. ГIабасиласул пьесабазда рекъон, Аваразул театралъ лъурал спектаклял цIакъ лъикI къабул гьарун рукIана гIадамаз.",
        "Квеш ккараб жо буго гьанже гьел спектаклял нилъер театралъул репертуаралда гьечIолъи. Гьел драмаялъул асаразда жаниб буго лъикIлъиялдаги квешлъиялдаги гьоркьоб къеркьей, рихьизарулел руго пачалихъалъулги инсанасулги гьоркьорлъаби, цересел гIасрабазул гIумру ва киналго гIасрабазе гIаммал, инсанияталъего кIвар бугел рухIиялги, жамгIиялги, цогидалги суалал рорхулел руго.",
        "Шамил имам хисизе бегьулев чилъун, Имаматалда гьесда хадусеб даражаялъул, кIиабилев чилъун рикIкIунев вукIарав наиб Ахъбердил МухIамадил хIикматаб гIумруги, рагъги, хвелги – кинабго хIакъикъат цебечIезабулеб къиса буго «Хунзахъа Ахъбердилав».",
        "ГIабасил МухIамадил хIакъалъулъ «Миллат» басмаялъ хIадурараб телеочеркалъухъ ралагьизе бегьула «Ютуб» видеохостингалда гьаб адресалда:",
        "Цебеккун, «Адабияталъул сагIат» проекталда рекъон, къватIире риччана Инхоса ГIали-хIажиясул, Игьалиса Чупаласул, ГIахьалчIиса МуртазагIали-хIажиясул, ЦIадаса ХIамзатил, Расул ХIамзатовасул, Муса МухIамадовасул хIакъалъулъ передачаби.",
        "Къалам, дуца щуре щакъиялдехун",
        "Имамзабиги тIагIун, Дагъистан хараблъидал…",
        "«Миллаталъул» «Адабияталъул сагIат»",
        "«Миллат» газета буго сапаралда, нухда, гIадамазухъе, нужер ракIазухъе, пикрабазухъе гIедегIун. «Миллаталъул» редколлегиялъул хIаракаталдалъун хIалтIулеб буго киналго магIарул газеталгун журналал гъорлъе рачараб МагIарул басмабазул цолъи ва «МагIарухъ» сайт. 2017 соналъул маялдаса байбихьун, «Миллат» газеталъ биччалеб буго цIияб проект – моцIида жаниб цо нухалъ къватIибе бачIунеб «Адабияталъул сагIат» абураб телепередача. Гьеб проекталда аслияб кIвар кьезе буго нилъедаса ратIалъарал, цересел гIасрабазда рукIарал, гьединго жакъа къалмиде чучулел ругел, магIнаял асарал халкъалъе тарал магIарул хъвадарухъабазул ва шагIирзабазул асараздеги гIумру лъазабиялдеги.",
        "Исана 20-абилеб маялда «Миллат» басмаялъул редакциялда тIобитIана «Адабияталъул сагIат» передачаялъул тIоцебесеб данделъи, «гургинаб стол». Гьениб гьоркьоб лъуна хъвадарухъан ва гIалимчи Игьалиса Чупаласул (1877 -1937) гIелмиябгун адабияб ирс. Данделъиялда гIахьаллъана Дагъистаналъул хъвадарухъабазул союзалъул авар адабияталъул секциялъул нухмалъулев, «Гьудуллъи» журналалъул редактор МухIамад ПатахIов, МагIарул басмабазул ассоциациялъул нухмалъулев МухIамадрасул ГIумаров, Бакълъул мухъалъул администрациялъул бетIерасул заместитель АхIмад Сулайманов, Игьалиса Чупаласул ирсилал СайгидгIали Бибулатов ва МухIамад ХIасанов.",
        "Тохтур ва жамгIияв хIаракатчи ГIабдуллагь ХIажиевас, «Миллат» басмаялъул «Адабияталъул сагIат» передачаялда хурхун, гьадинаб пикру загьир гьабуна:",
        "«Кутакалда рекIее гIуна, «Адабияталъул сагIат» проект гьоркьоб ккун, кIудияв гIалимчи ва шагIир Игьалиса Чупаласул (жинда Аллагь гурхIаяв) хIакъалъулъ гьабураб передача. Аллагь разилъаги гьесул асарал халкъалъухъе щвезе данде гьаруразда, передача гIуцIаразда ва юбилей тIобитIиялъе квербакъулезда. Гьеб рахъалъ кIудияб хIалтIи гьабуразда гьоркьов вукIана гIалимчи-филолог Сиражудин ХIайбулаевги (Аллагьас жиндир мунагьал чураяв).",
        "Игьалиса Чупалав гьоболги гьудулги вукIун вуго дир кIудияв инсул, ГIахьвахъа ДегIенчо-хIажиясул вас ХIажияв-дибирил. Гьевги 1937-абилеб соналда НКВД-ялъул «тройкаялъ» «халкъалъул тушманилан» туснахъ гьавун вуго ва 1938-абилеб соналъ чIван вуго.",
        "Умумузул баракаталдалъун, Игьалиса Чупаласул ирсилав СайгидгIали Бибулатовасулгун ва гьезул гIагарлъиялъулгун нижер щулияб гьоболлъи-гьудуллъи буго. Щибаб дандчIваялда СайгидгIали Бибулатовас гIемер бицуна жиндирго кIудияв инсул хIакъалъулъ, гIемер рикIкIула гьесул шигIраби ва назмаби... ТIоцеве дун Игьаливе гьоболлъухъе шведал, жеги чIаго йикIана СайгидгIали Бибулатовасул эбел НагIали (Аллагьас гьелъул мунагьал чураги). Нусиде сонал рахарай гьей дида йихьана Къуръан цIалулей... РакIалде щвезавуна жиндирго эменги. «Дир дада», – ян кутакаб хIеренлъи-рокьигун такрар гьабулеб букIана гьелъ, жиндирго инсул гIумру ва кьогIаб къисмат ракIалде щвезабулаго».",
        "ГIемерал соназ Гъуниб мухъалъул имамлъун хIалтIарав, цересел гIалимзабазул, хъвадарухъабазул ва тарихалъул тIахьал хъварав Гьонодаса Каримуллагь МухIамадовас гьадинаб къимат кьуна «Миллаталъ» къватIибе биччалеб бугеб «Адабияталъул сагIат» проекталъе: «ЛъикIаб хIалтIи гьабулеб буго. Умумузул цIарал ракIалде щвезариялде бахараб хIалтIи букIунаро. Игьалиса Тажудинил къо тIобитIизеги рекъараб букIинаан».",
        "«Имамзабиги тIагIун, Дагъистан хараблъидал, хваралги ракIалде щун, шигIру гьабун бихьизин», – абун хъвана Игьалиса Чупалас «Цересел бахIарзазде» абураб асаралда. Гьев гIалимчиясул ва шагIирасул цIар нилъер халкъалъул рекIелъ буго. «ГIажам-тIехьалдасан» цIалун, рекIехъе лъала чIахIияб гIелалда Чупаласул назмабиги, туркабиги, цоги асаралги. ЦIиял гIелаздаги лъазе мустахIикъал руго Чупалав ва гьесул гIелмиябгун литературияб ирс. Хрестоматияздаги рекъела гьесул асарал. «Адабияталъул сагIаталъ» гьединал цIарал тIадруссинариялъе ва гьезул асаралгун гIумру лъазабиялъе хадубккунги хIалтIи гьабизе буго, иншаАллагь.",
        "Сапаралъул очерк",
        "Грузиялъул гражданаз – 10 лари, цогидаз – 20 лари",
        "Туризмалъ хьихьараб улка",
        "Исана 17 августалда «Миллаталъул» вакилас сапар бухьана Югалъулаб Кавказалде, Грузиялде. Радал 09.30 заманалда МахIачхъалаялдаса къватIиве вахъарав чи къасиялде Тбилисиялде щвана. БачIинахъего Россиялъул «цIулал» гъурщал гуржиязул лариязде хисана, 2017 соналъул августалда цо лари ккола 25-30 гъурущ. Дунялалдасаго туристал рачIуна Грузиялде. Туризмалъ кIудияб бакI ккола гьеб пачалихъалъул бюджеталда. Азербайжаналъул тIалъиялъул вакилас абуна (араб декабралда гьенибе гьабураб сапаралъул заманалда) Грузиялъул экономикаялъул 60-70 процент Азербайжаналъул инвестицияз кколилан. Грузиялда гIемераб чIегIернарт гьечIо, гьединлъидал, гьез ричула нигIматал ва цебетIезабулеб буго туризм.",
        "Европаялде гочунел руго",
        "Киналха ругел гIадатиял гуржиязул пикраби, ургъелал, хIисабал? Хабар-кIалалда гуржиязул цо-цо вакилзабаз бицуна Михаил Саакашвили Грузиялъул президентлъун вугеб заманалда гIадлу букIанилан, гьес «къануниял цIогьал» жанир тIамунилан, гьанже такъсирал цIикIкIунел ругилан ва кколезе кколеб тамихI гьечIилан. Гьанже Грузиялда ругел нухмалъулел олигарх Бидзина Иванишвилил чагIи кколел руго. Гьесул сиясат дагьаб Россиялъе данде кколеб гIадаб буго. Гьев олигархас тIад квер лъун бугила сундаго. Нино Бурджанадзеги жиндирго пикру гьечIей, къватIисел къуватаз ячуней политик йигилан абула Грузиялъул гражданазул цо бутIаялъ.",
        "Эркенлъи ва чияда бачIолъи щваралдаса, Грузиялда аслияб кIвар кьолеб буго, гIурус гуреб, ингилис мацI лъазабиялде. Гьеб мацIги лъазабун, гIемерал гIолилал гочунел руго Европаялде ва Америкаялде. Масала, БакътIехьул Грузиялъул ва Абхазиялъул пачалихъалъул тахшагьарлъун букIараб, цебесеб эраялдаго кьучI лъураб Кутаиси шагьаралъул халкъ ахираб 20-25 соналда жаниб кIинусазаргоялдаса 150-азаргоялде ккун буго. ГIаммго босани, 2017 соналда Грузиялда гIумру гьабун вуго 3,7 млн чи. Дагъистаналда бугелдаса гIемер цIикIкIараб халкъ бихьуларо гьениб.",
        "Петр ТIоцевесев гуржияв вукIанадай?",
        "Тбилисиялда накъит гьабурал гуржиязул батIи-батIиял къокъабаз чанги гIажаибаб жо бицана. Шамил имам гуржияс кверде восанилан абуна. Гиназ Барятинский Бараташвилиязул чи вукIанила. 1783 соналъул 24 июлалда Георгиялъул къотIи хъвана Россиялъул империялъги Грузиялъги. Гьеб къотIиялда рекъон, Россиялъул империялъ Грузиялъе къайимлъи гьабизе букIун буго, гьел улкаби цоцаз цIунизе тIадеги босун буго. Амма Россиялъ Грузия къулчIун реханилан абула гуржиязул цо-цо вакилзабаз, жидер ихтияралго хутIичIила, сахалщинал махщалилал империялъ рачун анила, гьединлъидал, Россиялъул империялъе хъулухъалда гIемерал гуржи халкъалъул аскариялги рукIанилан.",
        "Гьоркьо-моркьоб гуржиязул годекIаниб абуна Петр ТIоцевесевги гуржияв вукIанилан, гьеб жо мухIканаб баян бугилан, амма гъалмагъ Иосип Сталиница гьукъун бугила гьеб хабар тIибитIизабизе. Газета цIалулезда гьарула гIайиб гьабугеян, гьев императорасул геназул цIех-рех гьабизе «Миллаталъул» санагIалъи ккечIо.",
        "ЦIоралъул аваразул цIар араб тарих",
        "Тарихалъул цоги рахъазул бицани, гуржиязе цIакъ хириял гуро Давид-БакIал ралев чи ва Тамара абурал церехъаби. Килиса бихьарабщинахъе килщаз хъанчил гIаламатги гьабула жамгIияб транспорталда жанибцин цо-цо цIакъго дин бихьизабизе бокьараз. Гьедин гьабуларел цIикIкIун руго. Дагъистаналдаги гуржияз насранияб дин тIибитIизабун букIанила, рачIун гIарабаз хIал гьабун ислам билълъанхъизабунилан бицунеб букIана цо гуржияс. Хъанчил чабхъеназул тарихалъул щай гьес рехсечIебали лъаларо. Гьел хъанчилаз гурищ кутакал вахIшилъаби гьарурал бусурбабазул пачалихъазда.",
        "Мадугьалихъ ругел пачалихъазда, хIатта росабазда ва шагьаразда, гьоркьорцин рагъгун рекъел гIемер ккана инсанияталъул тарихалда жаниб. Гьедин букIана магIарулазда ва гуржиязда гьоркьобги. Гьеб буго инсанияталъего гIаммаб гIамал-хасият. Закаталагун Белоканги жидер ракьлъун рикIкIунел гуржиялги дандчIвана. СССР гIуцIун хадуб, гьалмагъ Иосип Сталиница Азербайжаналъе «сайгъат гьабунила» Закаталаялъул округ. Лъалеб букIахъе, гьеб ккола ЦIоралъул магIарулазул, нилъер миллатцоязул, ракь. Биялда ва гIетIалда барахщичIого, авараз цIунараб, Надир-шагьасул вац Ибрагьим-хан чIвараб ва гьесул бо гъурараб, бергьараб бахIарчилъиялъул ва чилъиялъул свери.",
        "Прометейил нохъоги лариязул зваргъиги",
        "Тбилисиялдаса Кутаисиялде микроавтобусалда бухьараб сапар цо чиясе чIола 10 лариялде (250-300 гъ.). Кутаиси ккола некIсиял греказул маданиял ва тарихиял хIаракатчагIаз жиндир хIакъалъулъ гIемер хъвараб, цо заманалда Грузиялъулго тахшагьарлъун букIараб шагьар. Колхидаянги абулаан некIсиял греказ гьеб мухъалде. Кутаисиялда аскIоб 1983 соналда, жанибе гIака бортиялдалъун, батун буго бергьун кIудияб карсталъул нохъо. Гьелда цIар лъун буго Прометейил нохъойилан ва туристазе рагьун буго гьелъул цо бутIа.",
        "2017 соналъул 22 августалда гьеб Прометейил нохъоде жаниве лъугьана «Миллаталъул» вакилги. Щибаб къоялъ аза-азар турист вачIунев вуго гьеб тIабигIияб памятник бихьизе. Халатал иргаби рукIуна нохъодул кIалтIа. Цин баян букIана нохъода жаниб экскурсоводгун цадахъ гьабураб сапаралъухъ 10 лари босулилан, гьенире щведал, чиясдаса 20 лари (500-600 гъ.) кьезе кколилан чIана. Русбуздаги рекIун, нохъода жанир чвахулел лъаразда лъедезе бокьарас кьезе кколеб буго 35 лари (850 -1050 гъ.). ХIисаб гьабурабго, гIага-шагарго миллион гъурущ щолеб буго нохъодул «бетIергьабазе» цо къоялда жаниб. Гьедин бигьаго, тIабигIаталъухъ ралагьаралъухъ гIарац гьабизе лъан буго Грузиялда. Гьедин хайир гьабулеб буго дунялалда щибаб улкаялъ. Дагъистаналдайин абуни туристал гIемерисеб мехалъ гьалбаллъун рагIизарула ва чIобого къабул гьарула.",
        "Гьеб Прометейил нохъодул кIалтIа цоги «аммаги» загьирлъана. Грузиялъул гражданаз нохъоде сапаралъухъ 10 лари кьезе кколила, цогидаз 20 лари кьеян лъазабуна. Цо-цо гуржиялги рукIана, гьеб къагIида мекъи бугилан, амма хIакъикъат гьединаб буго. Япониялъул тIадчагIаз Китаялъул шагьарал рахъидал, цо-цо парказда ва бакIазда хъвалеб букIун буго «Гьабзазе ва китаялъулазе нух къан буго», – абун. Лъаларо, Грузиялда туризмалъул рахъалъ гьабулеб политика гьелда релълъараб бугищали, амма, гьединаб сиясат бугоан.",
        "Грузия буго берцинаб ракьалъул, бечедаб тарихалъул, гIуцIа-къараб гIумруялъул улка. Амма Грузия магIишатияб рахъалъ мискинго буго, советияб заманалда рагьаралщинал заводалгун фабрикал къан руго, цIиял рагьизеги рес гьечIо.",
        "Къалам, дуца щуре…",
        "Ахириялги гуро аваразул яхIалъул",
        "«Миллаталъул» агьлуялде хитIаб",
        "Ассаламу гIалайкум, магIарулал, «Миллат» газета цIалулелщинал! ТIоцебесеб иргаялда, кIудияб баркала загьир гьабула нужее – нилъер миллияб суалалъ рахIат хвезабулел, халкъалъул мацIалъулги, цIаралъулги, къисматалъулги, тарихалъулги, адабияталъулги, маданияталъулги ургъел бугел унго-унгоял миллатцоязе, саламатал аваразе! Нилъер халкъалъул яхIлъун лъугьараб «Миллат» басмаялъул кагътилаб къагIида бахъи чIезе толеб буго, редколлегиялъул хIукмуялдалъун. Гьелъие ккарал гIиллабазул бицен гьабун буго газеталъул гIуцIарухъан МухIамад БисавгIалиевасул макъалаялдаги. Цадахъ хIалтIарал соназ нилъеда кIвана таманал суалал рорхизе, гIемерал кIвар бугел ишал, проектал гIумруялде рахъинаризе. Жакъа «Миллат» къаниги, нилъер бахIарчияб ва гIакъилаб халкъ буго ва, Аллагьасул хъваялдалъун, букIинеги буго.",
        "Цоги нухалъ кIудияб баркала загьир гьабулеб буго нижер мухъал цIализе, гьезул магIна босизе, нилъер халкъалда хъинтIулелщинал масъалабазда гъорлъе лъугьине нужеца, «Миллаталъул» гьудулзабаз, бахъараб хIаракаталъухъ. Аллагьас нужер гьеб бацIцIадаб нигатги сахаб гIамалги къабул гьареги. «Миллат» хъвазе харж гьабураб щибаб капекги садакъалъун батаги, цIадирабазул лъикIаб рахъалдеги ккезабеги.",
        "Бигьаяб иш букIунаро эркенал пикрабазул гIадамазе цо годекIанисан, цо трибунаялдасан кIалъазе, цоцазда ричIчIизе, цадахъ хIалтIизе. Кин букIаниги, микьго соналъ «Миллат» газеталъул редколлегиялда гъорлъ хIалтIана магIарулазул жавабиял, иш лъалел, машгьурал хIаракатчагIи. «Миллат» басма гIуцIи бигьаяб жо букIинчIо. Гьелдасаги захIматаб иш кколаан 8 соналъ гьеб газета къватIибе биччай. Газета бахъиялъул аслияб бакIлъи тIаде ккана гьеб гIуцIарав чиясда – магIарулазда лъикI лъалев журналист, хъвадарухъан, Дагъистаналъул маданияталъул мустахIикъав хIаракатчи МухIамад БисавгIалиевасда.",
        "Баркала буго гьал соназда «Миллаталъулгун» гIаммал проектазда, ишазда гIахьаллъаралщиназеги. Нилъер бахIарчияб тарихалъул бицунел макъалабигун, гара-чIвариялгун «Миллаталъул» гьурмаздасан нилъер халкъалда кIалъана тарихчагIи ШагIбан ХIапизов, Тимур Айтберов, МахIач Мусаев, «Адабияталъул сагIат» абураб телеочерказул проекталда гIахьаллъана Дагъистаналъул Хъвадарухъабазул союзалъул, РАНалъул ДНЦялъул МацIазул, адабияталъул ва искусствоялъул институталъул гIалимзаби ва цоги хIаракатчагIи. Редакциялде гIемер рачIунаан авар мацIалъул мугIалимзаби, цIалдохъаби, халкъалъул агъаз бугелщинал гIадамал.",
        "2011 соналда рагьаралдаса щибаб номер «Миллаталъул» букIана унго-унгояб къеркьей – авар миллат рихаралщинал къуватазда данде, квешлъиялда данде, тIекълъиялда данде. Жакъа газеталъ, жиндир роржен гьоркьоб къотIизабун, магIарул кьурда рещтIен гьабуниги, авар миллаталъул яхI хутIизе буго, гьеб щула гьабулел, халкъ цебе бачунел гIадамалги камизе гьечIо, иншаАллагь.",
        "«Миллат» басмаялъул номеразул цIех-рех гьабун, диссертациял хъвалел къоялги рукIина. Гьаб басма ана тарихалде мустахIикъаб куцалда, гIагараб халкъалъе унго-унгояб хъулухъги гьабун.",
        "«Миллаталда» сверухъ рижун рачIана нилъер халкъалъе кIвар бугел гIуцIаби – МагIарул мугIалимзабазул ассоциация ва Авар басмабазул цолъи. Нилъер миллатцояз гIумру гьабулел районазда ва шагьаразда 15-гIун газета бачIуна авар мацIалда. Гьезулгун ва республикаялъул басмабазулгун хIалтIи гьабулеб идара ккола Авар басмабазул цолъи. Аллагьас хъван батани, гьеб цолъиялъул ва мугIалимзабазул идараялъул хIаракат жеги цебетIезабизе буго.",
        "«Миллаталъул» хIакъалъулъ бицана редколлегиялъул гIахьалчагIаз нилъер улкаялдаги улка бахун къватIирги рукIарал форумазда, фестивалазда, конференциязда, данделъабазда. «Миллат» букIана хIакъаб рагIиялъул, магIарул къвакIиялъул ва гъварилъиялъул басма. Пикру бугел гIадамаз, тIад-тIад руссун, цIалула газеталъул подшивкаби. Нижер редколлегиялда хIалтIана гьунар кIудияв хъвадарухъан, публицист, драматург ГъазимухIамад ГъалбацIов ва цоги нилъедаса арал магIарулазул маданияталъул хIаракатчагIи. Аллагьас гьезул мунагьал чураги. МагIарул халкъалъеги лъикIабщинаб хъван батаги Аллагьас.",
        "«Миллаталъе» нух битIаги тарихалда гъорлъе. Гьабурабщинаб хIаракат лъикIалъеги хъван батаги. Баркала киназего. Аллагьасул цIобалъ цIунаги нилъер халкъ. Амин.",
        "Мух1амадрасул Г1умаров",
        "«Коч1охъаби ч1вала, куч1дул бергьуна»",
        "Киг1ан г1емераб гъегъ г1урде баниги,",
        "Г1урччинхер ганч1алъан баккун бач1уна.",
        "Гьедин Лирикаги, чан дуэль ккараб,",
        "Коч1охъаби ч1вала, куч1дул бергьуна.",
        "(Расул Х1амзатов)",
        "Дунялалда назму-кеч1 баккаралдаса раккун ратила гьел какулел чаг1иги. Гьединго щиб лъик1аб жо бугони гьелда рази гьеч1ел г1адамал рук1унеблъиги ц1ияб жо гуро. Жакъасев шаг1ирасда къалам кодобе босилелде рихьула жив какизе х1адуралги, жиндир асар къабул гьабизе бугел чаг1иги. Амма, кин бугониги пасих1лъи нахъе хут1ула, х1усудги жах1даги ракьулъе уна. Маг1арул адабияталда цониги шаг1ир гьеч1о жиндилъ жах1да ккеч1ев. Х1атта, Инхоса Г1али-Х1ажиявги берккеялъ хванин абула г1олохъанго. Эб кинабго бихьун, бич1ч1ун батила Расулица гьал т1адехун рехсарал мухъал хъварал. Жакъа къоялъ балагьидал цебе бук1аралдаса хисараб жого бихьулеб гьеч1о. Цояз цоял какулел, къабих1 гьарулел, нахъаса гаргадун, гурел бугьтанал лъолел. Щиб мурад, щиб г1илла гьелъие бугебали лъазе к1оларо. Дидани ккола какдарулеб г1узру батилин чиясул. Гьеб буго маг1арухъ раг1иялъулги, шаг1ирасулги къимат бук1иналъул х1асил. Щибго гурев чи вук1ани какиги бук1инароан. Лъида бугониги рак1алде ккун батани цогидал какиялъ жиндир г1адамазда гьоркьоб машгьурлъун ц1ар т1ибит1илин абун, гьесдасаги пакъирав чиги щивха вук1инев. Жинде раг1и абураб мехалъ дов данде к1алъач1ого ч1ани т1ат1ала какизе лъугьуна, жинца ц1акъаб иш гьабулеб бугилан ккун. Х1акъикъаталда абуни г1акълу бугев чи гьадинаб г1иси-бикъинаб жалазда данде к1алъаларо. Амма рек1елъ къач1ого бук1унаро, рак1 лъукъич1ого хут1уларо.",
        "Дида кинго бич1ч1уларо ч1еч1ого Хъвадарухъабазул Союзги шаг1ирзабиги какулел г1адамал. Союз буго к1икъоялда анц1гоялдасаги ц1ик1к1ун соназ Расулица нухмалъи гьабураб, ц1иял  асарал къват1ире рахъизе  чанги шаг1ирасе квербакъараб, шаг1ирзабазе цогидаб кумек х1укуматалдаса т1алаб гьабураб г1уц1и. Гьев цевеса ун хадуб гьанив нухмалъулев ккана Мух1амад Ах1мадов. Бищунго гьенив вук1ине мустах1икъав вук1ун ккана гьев дове. Дагъистан Россиялда ва дунялалъул бокьараб бак1алда бихьизабизе г1ураб гьунарги лъайги бугев чи вуго Мух1амад. Союз каки ккола Ах1мадов каки. Киназдаго бихьулеб буго Расул цевеса аралдаса Мух1амадица Союз ц1унун ва заманалда рекъон бажарараб х1алалъ цебе бачунеб бук1ин. Расулица лъураб х1ок1ида гьеб ч1езабизе бигьаяб иш гуро, амма Мух1амад к1вах1тун х1алт1ана х1алт1илевги вуго. Гьесие кумекалъе рук1ине мустах1икъав чанги чи нахъе к1анц1ун ч1унги вуго жидеего т1ок1ворч1иялъ ц1ар щвелеб г1адин. Лъик1 рук1аян асаралги хъван, живго квеш вугесе щиб къиматха кьелеб? Лъиданиги к1оларо жив ц1акъавин керенги бухун халкъалъе вокьизавизе, вокьилев г1адинаб г1амалги ишги гьеч1они. Гьединго жиндир цониги асар халкъалда раг1ич1ев, раг1аниги рак1алдаги ч1еч1ев чи  халкъалда гьоркьор шиг1рабаздалъун машгьурал чаг1азде шаг1ир гурин довин ах1дейги бич1ч1уларо. Гьеб буго моц1роде х1апдолеб гьойдул мисал. Маг1арулал цолъизе кколин бищунго церерахъине мустах1икъал чаг1и руго шаг1ирзаби. Гьезул раг1ул къуватги бук1уна гьезда рек1елъе раккун к1алъазеги бажарула. Миллатги ц1унизе, г1ун бач1унеб г1елалъе мисалги бук1ине киналго рекъон рук1иналдаса берцинаб жо щибго гьеч1о. Гьаб казияталъул гьурмаздаги кколарел жал хъван какдарун церерахъин берцинлъи гуро. Гьединаб даг1ба-раг1иялдаса нусго нухалъ лъик1 гьеч1ищ ц1ия-ц1иял асаралги хъван гьел цоцазе ц1али. Гьеб буго шаг1ирасе бищунго рекъараб иш. Гьелде гьесизареги киналго.",
        "Вай, дир хирияб магIарул халкъ, гьадинан ургъел гьечIого чIани, киредай нилъ рачинел гьаб щайтIангьуриялъ? ЩайтIангьуригиха дол унго-унгоял щайтIабаца багъаризабураб. Дир щаклъи бугоха гьаб нилъер дагъистаналъул миллатаздеги, маданияталдеги, адабияталдеги, миллиял мацIаздеги, тарихалдеги данде рагъулел нилъерго миллатазул чагIи щайтIабигун рекъарал гурел ратиялда.",
        "Лъайкьеялъул идарабазул иш-пишаялда хадувги рекIа-ворчун Бичацин гъоларо. Школазда цин кьун рахьдал мацIал, хадур нахъе рахъун, щибдай аз абилаян, нилъер хIалал рихьун… ЦIакъго хъуй бахъани, вай, лъачIого кканила, тIаса лъугьайилан, цIидасан кьун… Цо-кIиго гIакълу мукъсанал улбуз, къваригIун гьечIила жидее рахьдал мацI, роц гьечIеб ххер гIадин, гьури пура-пуралъуве росун унел рукIине тейила жидер лъималилан абуни, киналго улбуз абулеб бугила рахьдал мацI къваригIун гьечIиланилан бицун… бица-бицаралда божун… божунгIаги рукIинчIеланийилан ккун…",
        "БичIчIизе кIоларо, гьабгощинаб гIакъуба жидеегоги нилъееги кьечIого, Россиялъулги, Дагъистаналъулги Аслиял Законал цIализе ва гьезулго «лъайкьеялъул хIакъалъулъ» Законал цIализе бегьуларищ? ЦIале, гьудулзаби, Россиялъул Аслияб Законалъул 68 статья, Россиялъул «лъайкьеялъул хIакъалъулъ» Законалъул 14 статья, Дагъистаналъул Аслияб Законалъул 11 ва 26 статья, Дагъистаналъул «лъайкьеялъул хIакъалъулъ» Законалъул 10 статья… Гьениб буго гури киналъего жаваб.",
        "Гьебги добги добцоябги лъаларел чагIи щиб берцин бихьун нилъеца хIукуматалъул хъулухъалда тун ругел, нилъеегоцин гьечIеб гIарцудаса хIалхьезегIан харжги кьун? Халкъалъул хъулухъ тIубазе тарал чагIаз халкъалъе зарал гьабулеб бихьулеб мехалъ сихIтун чIараб халкъ мустахIикъаб гьечIищ гьединаб хъулухъалъе?",
        "Валлагь кIоларо бичIчIизе… аб дуниял кIалагъоркье чIванищ бугебали. Дол хIакимзабийилан нилъее хъулухъ гьабизе тарал чагIазда нилъ рагIичIого рукIинеги бегьулилан гурищ (дол цIакъго борхалъуде рахунелъулха), бищунго сахаватал рищун жамгIиял хIаркатчагIаздасан нилъеца (нилъеда гьикъулебгийищха эб букIараб?) гIуцIараб ЖамгIияб Совет. Гьал къояз гьеб Советалъул хIурматияв жамагIатчи, нилъер киналниги рагъул гIахьалчагIазул кIудияв, гIакъилавила цIодоравилан дагъистаниязги рикIкIунев Магарам Алиджановас зани бегизабуна. Анкьида жаниб лъабго дарс рахьдал мацIалъул гIемер бугила нилъер лъималазе, цо дарс кьуниги гIунги тIокI бугила. Жиндиеги рахьдал мацIалъул цо дарс гурони кьолароанила школалда, гьалейила гIантав лъугьинчIила…",
        "Гьел рагIабаздаса хадуб гьеб хIужаялда щаклъизецин бачIана. ЛъабгогIаги дарс рахьдал мацIалъулги щун букIарабани, гьел дарсазда мацIалда цадахъ миллаталдеги ВатIаналдеги рокьиги бижун букIарабани, гьел рагIаби абизе гьев чи нечелаан. Жакъа рахьдал мацIалдаса инкар гьабизе ахIараз, метер нилъ эбелалдасаги ВатIаналдасаги инкар гьабизеги ахIила. Аллагьас цIунаги нилъ бетIер сверарал хIакимзабаздасаги жамгIиял хIаракатчагIаздасаги.",
        "Гьевни цо гурони рахьдал мацIалъул дарс щвечIев жагьилав чийилан тIаса лъугьун тезе бегьилаан. Ал цойгидал хIаракатчагIи магIазищ бакIазда кьабун рукIарал, ниж гьеб дур пикруялда рази гьечIилан абизе тIаде рахъине кIоларел? Яги азулги добго пикрудай бугеб?",
        "Гьеле нилъее – гIемермиллатазулаб Дагъистаналъул мугъ чIвалеб хIуби – ЖамгIияб совет!",
        "Гьеле нилъее – халкъалъул кумекчи – ЖамгIияб совет!",
        "Аллагь гурхIаги!",
        "Лъукъарал кьураби",
        "Адабияталъул сагIат: Муса МухIамадов (1926 – 1997)",
        "2017 соналъул 26 октябрялда «Миллат» басмаялъул редакциялда тIобитIана щибаб моцIалъулаб «Адабияталъул сагIат» абураб гургинаб стол, гара-чIвари. Гьаб нухалда гьоркьор лъуна Дагъистаналъул халкъияв хъвадарухъан, бергьун тIадегIанаб гьунаралъул, гъваридаб, кIудияб, камилаб литературияб нахърателалъул бетIергьанчи Муса МухIамадовасул гIумруги къалмил ирсги.",
        "Хъвадарухъанасул холареб лъалкI",
        "Адабияталъул гъасде, «Миллаталъул» годекIанире данделъана Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадов, Республикаялъул газетазулгун журналазул идараялъул бетIер, Муса МухIамадовасул вас МахIач МухIамадов, «Гьудуллъи» журналалъул редактор, Дагъистаналъул Хъвадарухъабазул союзалъул авар адабияталъул секциялъул нухмалъулев МухIамад ПатахIов, Россиялъул ГIелмабазул академиялъул Дагъистаналъул гIелмияб централъул МацIазул, литератураялъул ва искусствоялъул институталъул директор, филологиял гIелмабазул доктор Ибрагьимил МухIамад, гьебго институталъул цIех-рехазул гIуцIиялъул нухмалъулев, филологиял гIелмабазул кандидат ГIабдулкъадирил МухIамад, Республикаялъул тIахьазул издательствоялъул авар мацIалда биччалеб литератураялъул редактор ГIайшат ГIалиева ва «Миллаталъул» редколлегиялъул гIахьалчи Ашахан Юсупов.",
        "Гургинаб столалъул гIахьалчагIаз цIалана Муса МухIамадовасул кучIдул ва къисабаздаса кескал, бицана магIарулазул ва тIолалго дагъистаниязул рухIияб гIумруялъулъ, маданияталда ва адабияталда гьесул асараз кколеб кIудияб бакIалъул ва тараб холареб лъалкIалъул.",
        "Театрал щай руцIцIун чIарал?",
        "МухIамад АхIмадовас абуна, Аваразул театралъ, Муса МухIамадовасул асаразда рекъон, спектаклял лъуни, лъикIаб букIинаанилан. «Къисас», «Кьалбаз ккола гъветI», «Лъукъарал кьураби» абурал романаздасан гIуцIараб трилогия Михаил Шолоховасул «Сасараб Дон» эпопеялда релълъулилан бицана АхIмадовас. ГIурус литератураялда жаниб «Сасараб Дон» асаралъ кколеб бакI авар адабияталда жаниб гьеб трилогиялъ кколилан пикру загьир гьабуна гьес.",
        "Ибрагьимил МухIамадица баян гьабуна РАНалъул ДНЦялъул ИЯЛИялда Муса МухIамадовасул асаразул хIакъалъулъ диссертация хъвалев вугин АсхIабгIали ГIабдусаламов. Хъвадарухъанас 90 тIубаялде 2016 соналда гIелмияб конференцияги тIобитIун букIана ИЯЛИялъ. Гьеб данделъиялъул гIелмиял докладазул тIехь бахъизе хIалтIи гьабулеб бугилан абуна Ибрагьимил МухIамадица.",
        "МухIамад ПатахIовас Муса МухIамадовасул асаразул бугеб кIудияб кIваралъул рехсей гьабуна, цоцахъа рахъун, ирга гьабун, цIалулел рукIанин жиндир лъимерлъуда гьесул асарал, магIаруллъиялъул, Дагъистаналъул гIумру ва тарих рагьулел къисабиги харбалги танин гьес нахъейилан абуна шагIирас.",
        "Шамил мухъалъул Гьандихъа рагIул устарасул вас МахIач МухIамадовас инсул хъвадарулеб къагIидаялъул, гьесул букIараб гIамал-хасияталъул бицен гьабуна. ХIарпал рищулеб алаталда нахъа хIалтIулеб гIадат букIун гьечIо хъвадарухъанасул, 70-гIан тIехь Муса МухIамадовас хъван буго квералъ. Гьесул хъвай-хъвагIаялъул тIанчал, даптарал ва цоги тIагIел-гIучI Гьандихъ бугеб гьесул музеялда цIунун руго. Гьеб музей гIуцIиялъе хIалтIи гьабурав чи ккола Гьандихъ школалъул мугIалим МухIамад Гъазалиев.",
        "«КIудадал гIанса», «Ханжар», «Бакъдасел», «МагIарул къисаби», «Борч», «ЧIегIераб гамачI»…",
        "ГIабдулкъадирил МухIамадицаги, ГIайшат ГIалиевалъги, Ашахан Юсуповасги Муса МухIамадовасул асараздехун бугеб жидерго бербалагьи загьир гьабуна. Гьесул киналго тIахьал цIидасан къватIире риччазе (полное собрание сочинений) хIажат букIиналъулги бицана гургинаб столалъул гIахьалчагIаз. Хъвадарухъанасул прозаялъул кинофильмал рахъизе лъикIаб букIинаанилан, гьесул асарал рахъизе къайимлъи гьабулел чагIи ралагьизе ккелин, къватIазда, библиотекабазда, школазда ва цоги идарабазда гьесул цIар лъезе рекъараб бугилан абуна «Адабияталъул сагIаталъул» гъасда.",
        "ХIакъикъаталдаги, унго-унголъунги халкъияв хъвадарухъан вуго жиндир мунагьал чураяв Муса МухIамадов. Гьесул «МугIрузул иццалги», «КIудадал гIансаги», «Чагъанаги, «Ханжарги», «Бакъдаселги», «МагIарул къисабиги», «Борчги», «ЧIегIераб гамачIги», цоги асаралги даим магIарулалгун, адабият бичIчIулел гIадамалгун цадахъ руго.",
        "Муса МухIамадовасул хIакъалъулъ телеочеркалъухъ ралагьизе бегьула «Ютуб» видеохостингалда бугеб «Миллат» басмаялъул хасаб гьумералда гьаб адресалда:",
        "Цереккун «Адабияталъул сагIаталда» гьоркьор лъуна Игьалиса Чупаласул, Инхоса ГIали-хIажиясул, ГIахьалчIиса МуртазагIали-хIажиясул, ЦIадаса ХIамзатил ва ХIамзатил Расулил асарал.",
        "Мусал къисабазде тIаде къулидал,",
        "КъулгIадухъ вугилан кколаан дида…",
        "Мусал асаразул годекIанире",
        "РакIарун хутIана дир магIарулал, – гьедин хъвана МухIамад АхIмадовас. Нилъее тавпикъ кьеги Муса МухIамадовасул асарал цIализе, ричIчIизе, гьезда жаниб бугеб цIакъ берцинаб, бечедаб, беричаб, тIагIамаб, гъваридаб, камилаб, унго-унгояб магIарул мацI нилъер мацIалдаги, пикрабалъги, рекIелъги, макьабалъги бессине. Амин!",
        "Балъгояб даптар",
        "ХIурматиял «Миллат» казияталъул цIалдолел! Чанго соналъ социалиял гьиназда ва «Дагъистан» журналалъул гьурмазда гIурус мацIалда бахъулеб букIана МухIамад БисавгIалиевасул къисабигун харбаздаса, дневниказдасагун ракIалдещвеяздаса гIуцIараб «Тайная тетрадь» («Балъгояб даптар») абураб проект.",
        "Гьеб цIакъ лъикI къабул гьабуна цIалдолеца гIурус мацIалда. Гьениса харбал рахъана Россиялъул «Литературияб газеталъги», гьелго харбал ун руго Россиялъул прозаялъул антологиялдеги. Гьеб кинабгоги хIисабалде босун, «Миллаталъул» редколлегиялъ хIукму гьабуна «Балъгояб даптар» щибаб номералда авар мацIалдаги кьезе. Гьалда тIасан нужерго пикраби, дандерижиял ратани, гьезие бакI батила казияталъул гьурмазда.",
        "Адабгун, «Миллат» казияталъул редколлегия",
        "Гъарачилъиялде сверараб гъазават",
        "Шамил имамасул гIасруялъул ахиралда, 1859 соналъ байбихьана нахъеги рагъа-рачариял. ЛъугIана Кавказалъул рагъ. Амма кодоб ярагъгун хутIана рагъизе гуреб лъаларел рагъул лъимал. Диналде мугъчIвайги гьабун, хъачагълъи гьабизе лъугьана гьезул цо-цоял. Дагь-дагьккун гьезие мугъчIвай гьабизе бакIго къваригIинчIо. Цере-нахъе ралагьичIого, эркенго байбихьана бикъа-хъамизе ва чIвазе.",
        "Ункъоялда анцIабилел соназул ахиралда «ХIакъикъат» журналалда къватIибе бачIун букIана дагьав цевегIан гIумруялдаса ватIалъарав, мунагьал чураяв дир эмен Салдаса ИсмагIилил «Гъарачилъиялде сверараб гъазават» абураб макъала. Цодагьал тIадежураялги гьарун гьелъул хIакъалъулъ бицине бокьун буго дие. Щаяли нужеда нахъа бичIчIила.",
        "Гьел хъачагъазул бандаялда вукIана анкьго чи. Цевехъанги вукIана гьезул кинавалиго Кьенсерухъа МухIамадтIали. Гьесда цадахъ рукIана гьесулго вацасул вас Пахрудин, Лъебелубаялдаса Бахъал ГIабдулмажид, ЧIарахъа ЩугIайб ва цойги лъабго чи. Гьел рукIана ЦIоралъул рохьаздаги рахчун хъачагълъи гьабулел. Цойгидаздаса гьезул тIокIаб жо букIана я хъизан, я лъимал гьечIолъи ва бер къапичIого бокьарав чиги чIван рохьоре ун бажари.",
        "ЦIоралде унел чагIазухъа къайи бахъун, хасел тIамизе Алазаналъул жаниблъиялде унел гIухьбузухъа гIиял тIезарун, гьединаб зулму букIана гIадамазе гьел бандазул. ВукIинчIо живго лъугьун гьел гъачагъазде данде чIезе кIолев чиги. Гьел дандчIвачIого рукIине батIиял нухал ралагьулел рукIана сапаралъ рахъарал чагIи.",
        "Дове-аниве валагьичIого битIун аслияб нухдасан ЦIоралде ине кIолев чи цо вукIана. Гьевги вукIана Къамилухъа МохIол ХIасанил Иляс абурав чи. Бицуна гьев вукIанила хIинкъи-къай лъаларев, кутакалда гIужилго речIчIулев, бахIарчияв чийилан. Гьес ругьел битIула бандазул цевехъан МухIамадтIалихъе: «Дие нух къазе ракIалде ккарав чи вачIа дида данде. Цойгидаз гIадин ЦIоралде унеб нух хисизе дида ракIалда гьечIо. Амма рохьорги рахчун нахъасан речIчIи дица рикIкIуна кIудияб хIалихьалъилъун. Бадиса бадиве вагъизе дун хIадурав вуго. Гьениса чIаго нуж тIадруссинги щакаб жо буго», - ян.",
        "МухIамадтIалихъе щола ругьел. Гьелдаса хадуб гIемераб заман индал живго МухIамадтIалица бицуна, жинца чанго нухалъ битIун Къамилухъа Илясил рекIеде ишан босун букIанила, амма речIчIичIила. РечIчIизе ракIалъ къабул гьабичIого дица виччан тананила гьевилан.",
        "Бицуна цо нухалъ МухIамадтIалиги Илясги чуяздаги рекIун гьумер битIун дандчIван ругила АхIлъимал абураб бакIалда. Иляс сихIтун МухIамадтIалида аскIосан ун вуго жиндирго нухда. КIикъоялда анцIго метраялъул манзилалдасан чIезеги чIун МухIамадтIалица ишан босун буго Илясиде, дов нахъехун вуссани речIчIизеян. Довги вуссун гьечIо, асги речIчIун гьечIо. Гьединаб букIана мугIрузул кагътида хъвачIеб, гIасрабаца цIунараб ва наслабаз цоцахъе кьураб закон: нахъасан речIчIи бищун кIудияб нахъегIанлъи-къадарлъилъун рикIкIунеб.",
        "Нахъа, лъеберабилел соназ МухIамадтIалил банда тIагIинабуна ЧКялъ. ЦIоралъул рохьахъ сверунги ккун чIвана гьел. ТIоцIеве чIвана МухIамадтIали. Пахрудин тIурун ворчIана. Бахъал ГIабдулмажид нохъодеги тIуризавун сверун ккун вукIана. Гьев рази гьавулев вукIана кверде вачIине, амма гьев мукIурлъичIо – босун пандургун байбихьана кечI ахIизе. Нохъо сверун ккурал чекистал гIодобе биччан ярагъгун лъугIизегIан гIенеккана жидерго тушманасул ахирисеб кочIохъ.",
        "Анкьракьалъул гIолохъабаз гьанжеги ахIула гьеб кечI. Гьелда цIарги буго Бахъал ГIабдулмажидил кечIилан. Гьале гьелъул цо чанго мухъ:",
        "Белокан, Къабагъчол ва ГIалиабад,",
        "Дилъа кьад бох лъечIаб бакIгу бугудай?",
        "Бехе Даначидул чIахIаял рохьал,",
        "Дилъа дир чу бухьчIаб гъветIгу бугудай?",
        "БолмацIалда гьадин букIина:",
        "Белокан, Хъабахъчол ва ГIалиабад,",
        "Дица хIетIе лъечIеб бакIго бугодай?",
        "Бехе Даначидул чIахIиял рохьал,",
        "Дица чу бухьинчIеб гъветIго бугодай?",
        "Жиндирго ахирисеб пашманаб кочIолъ гьес рехсолел руго гIолохъанлъуда жинцаго тиранщинал бакIал.",
        "ВачIунаро кинго гьев кверде ва чекистаз нохъоде гранаталги рехун тIагIинавула. Гьеле гьедин бергьуна Советияб власть ЦIоралъул рохьабахъ ва Журмуталъул мугIрузда. Кинабго гьеб бандаялдаса цохIо Пахрудин лъутун ворчIула. Хадув гьевги ккола НКВДялъулаз. Пахрудиница чIварал Гъоркьнуб росулъа гIолохъабазул вацас гьев вичун восула чекистахъа. Абизе ккола Пахрудиница хвел бахIарчиго дандчIванилан. Вичун восарас, бадибе туманкIги битIизабун, гьикъула гьесда:",
        "Пахрудин, доб дуца дир вацал чIвараб къойищ лъикIаб букIараб, жакъасеб къойищ, - илан.",
        "Бер къапичIого гьес жаваб кьола:",
        "Доб къоги лъикIаб букIана, жакъаги квешаб гьечIо. Гьеб суал дуца дие кьезе кколаан, яргъид гIуцIарал чекистазги сверун ккун гьаниб гуреб, дурго вацал чIвараб бакIалда, рохьоб.",
        "Гъоркьнусес речIчIун чIвала Пахрудин. Гьеб лъугьа-бахъин ккола Тамара майданалдаса рикIкIад гьечIеб бакIалда, Журмут гIурул рагIалда. Гьенибго хобги буго гьесул. ГIадамаз гьеб бакIалда гьанжеги Пахрудин чIвараб майданилан абула.",
        "Гьаниб абичIого гIоларо гIумруялъ гьев хъачагъас гьабун щинаб квешлъи ва къадарлъи гьеб бакIалда гIемерисел магIарулазе бахIарчиго хвел дандчIваялъ, ай гьесул жиндирго биялъ чуранин абизе бегьула. МагIарулазул цо хасияталъ гIажаиблъизавула дун - бахIарчияб хасияталъул чи вугони, бокьараб хIалихьалъиялдаса тIаса лъугьуна. КигIан кIудияб гIакълу-гьунаралъул чи вугониги, хIинкъарав чи вугони, гьесул къадру-къиматги букIунаро.",
        "Цересел бандитал бахIарзаллъун лъугьине байбихьиялъул мисал буго гьаб. ГIадамаз жакъаги ахIула хвалда цебе хъачагъас ахIараб кечI, кIочон толаро тункIил хIараялде бадиве валагьун цойги бандитас абурал рагIаби. Гьеб гуребги, гьезул хIакъалъулъ хъвала кучIдул.",
        "Гьале цойги доба заманалъул Анкьракьалъул поэт – УхI МухIама. Гьев вукIана гIага-шагарго гьебго тайпаялъул чи, цIогьор, ккола жаниве, тIурула туснахъалдаса. Гьале эсул жиндир гьудулазаби, пишацоял ЧКялъ чIваялде хъвараб кечI:",
        "БецIал сардал хIалай ккун,",
        "АхIлъимаздеги рахъун,",
        "БахIарзал сверун ккуна",
        "ЧКялъул малгIуназ.",
        "Къокъаялъул цевехъан",
        "МухIаммадтIали чIвана,",
        "Пирхараб пири гIадин",
        "Пахрудин тIагIун ана...",
        "Гьаниб махщалида бицунеб буго бандазе ахир кин лъурабали. Бандал бахIарзал гьарун руго, чекистал малгIуналлъул ва капурал чагIилъун рихьизарун руго. Гьаб кочIол автор КГБялъухъе щвечIого кин хутIаравали буго кIудияб балъголъи. Чиясул хIинкъи-къай гьечIолъи тIадегIан гьабулеб буго гIакълуялдасаги, къадруялдасаги, чилъиялдасаги, рухIияб рахъалдасаги, хIатта Аллагьасул нух кквеялдасаги. Гьаб кочIолъ чи вуго гIицIго кодоб ярагъ – хвалчен, ханжар, туманкI бугев ва хIинкъи лъаларев чи. ГIадамаз гьеб хасият чиясулъ бищун тIадегIанаблъун гьабулеб бугони – чара гьечIого букIине ккола рагъ. Гьеле гьеб буго бищун хIинкъизе ккараб жо.",
        "ХадурагIи: Байбихьудаго гьанив рехсон вукIарав Къамилухъа Иляс берзукьа ворчIизе тана нилъеца. Нужер суалго бачIинчIищ, щайдай гьадал хъачагъаз речIчIулеб букIинчIеб досда, нахъе къан чIолел рукIаралилан? Сунца Къамилухъа МохIол ХIасанил Илясил гьединаб къадру-къимат букIарабилан?",
        "Гьел лъугьа-бахъинал ккелалдего, къогогIан соналъ цебе ккун букIана цойги лъугьа-бахъин, Анкьракьалда, ЧIар-Белоканалда, хасго гуржиялъ гьев машгьурлъизавураб. Щиб лъугьа-бахъин гьеб букIарабали дица хадуб бицина.",
        "Араб анкьалда лъугIана Бразилиялъул Рио-де-Жанейро шагьаралда тIоритIарал XXXI роолал Олимпиялъул хIаял. Гьел хIаязде кIвар буссун букIана дунялалъулго. 86 килограммалда Олимпиадаялда магIарулас бергьенлъи босун букIинчIо, 1996 соналда СШАялъул Атлантаялда бакълъулазул Ингишоса ХIажимурад МухIамадовасе чIел щваралдаса ( цIайиялъул макъамал хисун, 82-ялдаса 86-ялда бахъун буго гьеб категория). Гьале 2016 соналъул 20 августалда Рио-де-Жанейро шагьаралда 86 цIайиялда Олимпиялъул чемпионлъун вахъана «танк» абун жиндие цIар щварав ЧIарада мухъалъул Гьилиб росулъа ГIадбулрашид СагIадулаев.",
        "ГIабдулрашид СагIадулаев жеги къей лъаларев, 20 соналъул ригьалда дунялалъул кIицIул чемпионлъун ва Олимпиадаялъул чемпионлъун вахъарав цого цо спортсмен кколевлъи эркенаб гугариялда хадуб хъаравуллъи кколел гIадамазда лъала. Цоги нухалъ ГIабдулрашид СагIадулаевасда, гьесул гIага-божаразда, тренеразда, киналго магIарулазда ва тIолабго улкаялдаги баркулаго, бокьун буго гьесул ва «мазгар» щварав жеги ункъо магIаруласул бергьенлъабазда сверухъ загьирлъарал цо-цо политикиял шура-хъуриязул бицен гьабизе.",
        "ГIабдулрашид СагIадулаевасул гьунаралъул ва бергьенлъаразул хIакъалъулъ «Фейсбукалда» ва цогидал жамгIиял сурсатазда дица хъвазе лъугьиндал, гъалгъаязул (ингушазул) ва чачаназул цо-цо блогераз гьел цIиял харбазда гъоркь хъулухъ гьечIел жал хъвазе байбихьана. Гьезул цояс, жахIдаялъул кутакалъ, жиндирго блогалда «баркала кьолеб» бугоан, СагIадулаевасул ццин бахъине ва, гъалатIал гьарун, гьев къезавизе кIоларищан бихьизе, эркенаб гугариялъул рахъалъ дунялалъул чемпионалда Кубаялъул спортсмен Салас Рейнерисица нилъер «танкалда» гьурмалъ хъат кьабуралъухъ. Гьев кубаялъулав, анцIго баллги гьоркьоб лъун, квешго къезавуна гьенив СагIадулаевас. Нилъер спортсмен вагъизе лъугьун вукIаравани, къецаздаса нахъе гьавизе вукIана. Сабру хIажатаб бакI гIемер букIуна. СагIадулаевас ургуялда бихьизабуна Рейнерисида жиндир бакI.",
        "Хъвадарухъабазул союзалъул нухмалъулев Канта Ибрагьимовас абуна, жидее бакъ даим Дагъистаналдасан баккулилан, цебетIейги гьанисан щванилан.",
        "Гьанже Чачанлъиялъул бетIер Рамзан Къадировасул зурмихъе кьурдулев вугев ва политика хIалев гугурахъан Бувайсар Сайтиевги вуго Хасавюрталъул речIчIухъанлъиялъул школалъ гIезавурав чи. МахIач МуртазагIалиев абурав магIарулав гьесие къезе чIун вукIинчIевани, Пекиналъул Олимпиадаялдеги Сайтиев ворчIулароан. Бразилиялда тIобитIараб Олимпиадаялъул хIасилал гьарулаго, магIарулазде бугеб рокьукълъи бахчизе кIвечIо Бувайсар Сайтиевасда. ГIабдулрашид СагIадулаев, живгун цадахъ чIараб сурат бахъизе кIваригIун, векерахъдулев вукIанилан, гIахьучIал рицине лъугьана Россиялъул каналаздасан Сайтиев.",
        "БатIияб пачалихъалъул, Турциялъул, цIаралда Россиялда данде гугарулев вукIаниги, ингушав Залимхан ( Калой) Картоевасул ( Турциялъул тIалабазда рекъон, гьезул гражданинлъун вахъине ккани, цIар хисизабун буго гьесда – Селим Яшар) рахъккун кIалъана Ингушетиялъул бетIер Юнус-бек Евкуров ( гьеб хIужа какулеб гьечIо, цогидазе жидерго миллатцоязул бугеб хиралъи бихьизе, хъвалеб буго гьаниб). Рио-де-Жанейро шагьаралда ГIабдулрашид СагIадулаевас финалалда цIидасанги къезавуна Залимхан Картоев ( 5-0).",
        "Гьале, «Миллаталъул» гьаб номер басмаханаялде кьолеб 2016 соналъул 25 августалда гьев Залимхан Картоев тIаде къабул гьавуна Юнус-бек Евкуровас ва спортсменасе ва гьесул тренер Адам Барахоевасе ( Берекет) «Тойота Камри» машинабиги Ингушетиялъул тахшагьар Магасалда квартирабиги кьуна. Таджикистаналъе гIоло цеве вахъун, Пекиналъул Олимпиадаялда гIарцулав призерлъун вахъарав Болъихъ мухъалдаса АнсалтIаса Юсуп ГIабдулсаламовасе Дагъистаналда гьединаб дандчIвайги хIурматги гьабичIо. Ингушазул блогераз хъвалеб буго, тарихалда жаниб ункъо ингушасе щванин Олимпиялъул меседил медалалилан.",
        "РачIаха магIарулазул бачIинги ракIалде щвезабилин: 1. МустIапа Дагъистанли ( эркенаб гугари, Мельбурн -1956, Рим-1960; гьев ккола Гъуниб мухъалъул Гьонода росулъа Турциялде гочарал мугьажирзабазул ирсилав); 2. Загъалав ГIабдулабеков ( эркенаб гугари, Мюнхен, 1972 сон); 3. ХIажимурад МухIамадов ( эркенаб гугари, Атланта, 1996 сон); 4. Мурад ГIумаханов ( эркенаб гугари, Сидней, 2000 с.) ; 5. Сайгид МуртазагIалиев ( эркенаб гугари, Сидней, 2000 с.); 6. Мавлет Батиров ( эркенаб гугари, Афины-2004, Пекин-2008); 7. ХIайдарбег ХIайдарбегов ( бокс, Афины-2004); 8. Шарип Шарипов ( эркенаб гугари, Лондон-2012). 9. ТIагьир ХIайбулаев ( дзюдо, Лондон-2012); 10. Мансур ГIисаев (дзюдо, Лондон-2012) 11. ГIабдулрашид СагIадулаев ( эркенаб гугари, Рио-де-Жанейро-2016).",
        "Исана Олимпиадаялда магIарулаз цо меседил ва ункъо мазгарул медалал росун руго (Азербажаналъул байрахъалда гъоркь гугарарав ЦIоралъул магIарулав Расул Чунаевги (классикияб гугари) гъорлъе вачун). Гьеб хIасил буго жидерго пачалихъал ругел чанги халкъазе насиблъичIеб бергьенлъи.",
        "Исана Россиялъул чемпионаталда ккараб гIала-хъважа ва Виктор Лебедевасда сверухъ багъарараб «алмазазул сихIру» гуребани, Олимпиадаялда бегьарал магIарулазул къадар жеги цIикIкIине рес букIана.",
        "МагIарул халкъалъул хасият-гIамал бихьизабулел асаразда хъван буго «кIалдиб речIчIараб гулла, чIамун, къватIибе тулел» гIадамал ругин магIарулалилан. Гьединаб тIадегIанаб яхIалъул ва рухIалъул миллаталъул мацIги, цIарги, цIаги цIунизе тавпикъ кьеги нилъее. Исана Бразилиялда магIарулаз гьединаб, нилъер халкъалъе мустахIикъаб, хасият бихьизабуна. Баркула цоги нухалъ! Хадур гIемерлъаги! Баракат лъеги!",
        "БетIерав редакторасул калам",
        "ХIасилал, хIисабал, цIех-рехал",
        "ГIандуникI-нуцалас васигаталда тана аваралъ хъван ирсалъе хитIаб",
        "МацIги, цIарги, адабиятги гьечIони, миллат букIунаро",
        "Дагъистанияз, магIарулаз, кинал захIмалъаби дандчIвалел ругониги, тарихалда жаниб нилъее хасиятаб бихьинчилъи, бахIарчилъи, къо хIехьей рихьизарулел руго. Араб анкьалъул ва ахирал моцIазул лъугьа-бахъиназул хIисаб гьабуни, халлъула, кигIанго Дагъистаналъул бергьенлъаби рихарал цо-цо руккелал ругониги, кьурабалъ пихъ кьолел гъутIбуца гIадин, нилъер гIадамаз цебехъанлъи ва гьунарал загьир гьарулел рукIин. «Лъураб бугьтан рихун, хвезе вахъунге, пихъ гьечIеб гъотIода тIил речIчIуларин», – абун хъвана Инхоса ГIали-хIажияс. 2019 соналъул сентябралда киналго гьалбал рази гьарураб халкъазда гьоркьосеб литературияб байрам тIобитIана Дагъистаналда – ХъахIал къункърабазул къоял.",
        "Спорталъул рахъалъги рохалилал харбал рачIана – ЧIарадаса гIолилав, машгьурав гугарухъан ГIабдулрашид СагIадулаев ва гьес нухмалъи гьабулеб улкаялъул тIаса бищараб команда бергьана дунялалъул эркенаб гугариялъул чемпионаталда. Гьес жиндирго бергьенлъи Шамил имамасе сайгъат гьабуна. Гьединго Пекиналда квер жубараб рагъул рахъалъ чемпионлъун вахъана Гъоркь Инхоса спортсмен АхIмаднаби МухIамадов, боксалъул рахъалъ дунялалъул цIияв чемпионги загьирлъана – ЛъаратIа мухъалдаса Муслим ХIажимухIамадов.",
        "МагIарул мацIалъул бацIцIадаб чили",
        "Сентябралда МахIачхъалаялда тIобитIана «Тарки-Тау-2019» абураб Дагъистаналъул тIахьазул базарги. Россиялъул халкъазул миллиял литературабазул рахъколлеб программаялъул гIуцIарухъабиги гIахьаллъана гьенир. Гьеб программаялда рекъон, Россиялъул халкъазул поэзиялъул, прозаялъул ва лъималазе хъварал асаразул лъабго антология къватIибе биччана Москваялда. Россиялъул халкъазул прозаялъул антологиялда буго нилъер, Бакълъулазул ракьалъул, вакиласул асарги – гьал мухъазул авторасул «ХIаригабурлъухъ» абураб къиса. Гьел антологиязул цоги тIокIлъи ккола щибаб асар хъвараб миллияб мацIалда ва гIурус мацIалде таржама гьабун бахъун букIинги. Гьел тIахьазул презентация тIобитIана араб анкьалда Расул ХIамзатовасул цIар кьураб Дагъистаналъул миллияб библиотекаялъуб.",
        "«Тарки-Тау» абураб тIахьазул базаралда чанцIулго цеве вахъине ккана. Гьениб цIалана «ГIандуникI-нуцалас васигаталда тана аваралъ хъван ирсалъе хитIаб» абураб асарги. Гьенир руго гьадинал мухъал:",
        "ГIандуникI-нуцалас васигаталда",
        "Тана аваралъ хъван ирсалъе хитIаб.",
        "Гьеб нилъер халкъалъе хасаб дарс буго,",
        "Гьеб нилъер мацIалъул даража буго.",
        "Долдаса щугогIан гIасру сверана,",
        "Доб васигаталъул магIна хисичIо:",
        "– Халкъ цIуне, мацI цIуне, гIорхъаби цIуне!",
        "Хъудула, гIор гIадин, миллияб гьаракь.",
        "«ХъахIал къункърабазул къоял» фестивалалда ва «Тарки-Тау» тадбиралда кIудияб хIаракат бихьизабуна Дагъистаналъул Хъвадарухъабазул союзалъ. Литературиял тадбиразе нухмалъи гьабуна Дагъистаналъул Хъвадарухъабазул союзалъул цевехъан, халкъияв шагIир МухIамад АхIмадовас. Россиялъул халкъазул гьанжесеб адабияталъул антологиял рахъарав редактор, шагIир ва таржамачи Максим Амелинилгунги ккана гара-чIвариял. Дагъистаналдехун хасаб, хинаб бербалагьи буго нилъехъе рачIунел гьалбадерил.",
        "Районазул юбилеял ва миллияб сиясат",
        "Исана гIемерал районаз 90 сон тIубаялъул юбилеялги тIобитIулел руго Дагъистаналда. Хунзахъ, Болъихъ, ЦIумада, Шамил, ЦIияблак ва цоги районаз жидерго юбилеязде тадбирал гьаруна. Бакълъулазул вакилзабазги гIахьаллъи гьабуна гьел дандеруссиназда. Цоги нухалъ баркула гьел ракьазул гIадамазда юбилеял ва гьарула лъикIабщинаб!",
        "ГIага-шагарго гьадинал руго ахираб заманалда ккарал лъугьа-бахъинал, хIурматиял «Гумбет» басмаялъул ва «Аварпресса.ру» порталалъул цIалдолел. Республикаялда батIи-батIиял программаби рилълъанхъизарулел руго, амма миллиял мацIазде кьолеб кIвар дагь гьабулеб буго. Рахьдал мацI лъангутIи гьунарлъун, бахIарчилъилъун, чIухIилъун бихьизабизе хIаракат бахъулеб буго. Амма гьеб ккола кIудияб гъалатI. Нилъецаго тIалаб гьабизе ккола нилъерго халкъалъулги, мацIалъулги, цIаралъулги. Авар мацIалда ругел газеталгун журналалги хъвазе ккола, нилъер мацIалда цIализе ва пикру гьабизе цIиял гIелаздаги малъизе ккола. Физкультураялда цадахъ, гьелдасаги цебе чара гьечIого хIажалъула культура, лъайкьей, маданият. Аллагьас нилъее тавпикь кьеги умумузул ирс кквезе, гьезул васигатал тIуразе ва нилъерго миллат цIунизе. Амин.",
        "Расулил нух",
        "Авар Атлантидаги Элладаги",
        "Сапаралъул очерк",
        "«Кида магIарухъе нахъруссунел нилъ?» - абун хъвана машгьурав магIарулазул хъвадарухъан МухIамад ХIамзаевас. МоцIида жаниб цо нухалъгIаги МагIарухъе щвечIони, тату хола рекIел, рухIияб къечалъ къан ккола щекъер… 15-17 марталда Расул ХIамзатовас 90 сон тIубаялъул хIурматалда гьесуллъун лъазабураб гьаб соналъул тIоцересел тадбиразул цояб тIобитIана – кIудияв шагIирасул суратаз ва рагIабаз къач\\арал машинабазул читIир «МахIачхъала – Шура – ЧIикIаб ГЭС – Дубки – ЦIада – Макьасда – Гъуниб –ХицIиб» маршруталда нухда букIана.",
        "БитIараб бицани, гьединаб сапар жеги бухьун букIинчIо. МахIачхъалаялдаги Буйнакскиялдаги (Шураб) къогогIан машина букIана нижер кьерда. Тахшагьаралда мотоциклалги рукIана, байкераз роркьаризарулел. Квачарал къоял рукIиналъ, гьел магIарухъе рилълъинчIо. Лъай-хъвай гьабидал, машинаби рачунезулъги гIемерал байкерал ругоан. Жидерго цолъиялги гIуцIиялги рагьун руго гьез МахIачхъалаялда. Нижер чотIролъ рукIана цере гурони чIоларел украинал Маша ва Лариса. Гьединго цадахъ рахъана Чачанлъиялъул «Доймокъ» телекомпаниялъул операторалги журналисталги. Ккаралъубги ккечIелъубги Чачанлъиялъул байрахъалги рорхун, жидерго фотосуратал рахъизе рагъарулаан гьел. Амма бихьа-рагIаралъ жидее кIудияб асар гьабунин рукIана. Гьезул цояс, Гъунире щведал, гьединаб официалияб кIалъайги гьабуна.",
        "Общежитиялда Расулил рукъ",
        "15 марталда тIоцебесеб дандчIвай букIана Расул ХIамзатов цIалараб ва гьесул цIар кьураб Буйнакскиялъул педучилищеялда. Сонетаздаги цоги асараздаги ХIамзатовас чанцIулго рехсолеб буго гьеб цIалул идара. Студентазул занкIун цIураб залалъув кIалъалаго, колледжалъул вакилас абуна, ХIамзатовас гIумру гьабулеб букIараб общежитиялъул рокъоб жидеца гьесул музей гьабун бугилан. Колледж ракIалде щолищ дудаян гьикъидал, ракIалде щвезе ккани, гьеб педучилище жинда кIочонго толарилан жаваб кьун буго Расулица. Буйнакскиялда юкъун йиго шагIирасул эбел Хъандулайги. Колледжалдаги хадусел дандеруссиназдаги кIалъаял гьаруна автопробег гIуцIарал идарабазул вакилзабаз : Дагъистаналъул туризмалъул комитеталъул «Чайка» цолъиялъул нухмалъулев Дада ХIажиевас, Казбек районалъул (НахъбакI мухъалъул) администрациялъул бетIер Зикрула Эмеевас ва цогидазги. Казбек мухъалъул кIиго росулъ (Калининаул, Ленинаул) чачаназги яшав гьабулеб бугелъул, гьеб районалъул администрациялда вукIуна рехсараб халкъалъул вакилги. Автопробегалда гIахьаллъарав гьесги магIнаял, ХIамзатовасул хIурмат борхун ккурал кIалъаял гьаруна.",
        "Дагъистаналъул Хъвадарухъабазул союзалъул рахъалдасан автопробегалда гIахьаллъана даргияй Аминат ГIабдулманаповаги гьал мухъазул авторги. Тадбир байбихьулаго, МахIачхъалаялда ХIамзатовасул памятникалда аскIоб тIобитIараб дандеруссиналда калам гьабуна Дагъистаналъул Хъвадарухъабазул союзалъул нухмалъулев, республикаялъул халкъияв шагIир МухIамад АхIмадовасги.",
        "ЧчугIби лъедолеб росу",
        "Шурабги нахъа тун, Расулил нухккун, гьесул цIар кьурал ва гьесул гIумруялда жаниб кIудияб бакI ккурал (расуловские места) росабалъеги ракьаздеги щвана. Шималияб Кавказалда бищун кIудияб ЧIикIаб ГЭСалъул сангаралде рахана. Маххул хьуриялъ сверун къан, гIурус рагъухъабазул къокъаялъ цIунулеб бугоан станция. 1970 соналъул ракьбагъариялде гIунтIун, ГЭСалъул тарих бицана тIаде рачIаразе гьелъул хIалтIухъабаз. ЧIикIаб росу гъанкъизабиялъул баянал цIехана гьеб росулъа харабазда (гьанже ГЭСалда хIалтIулел руго гьел, хъван батани, цогидал номеразда тIадвуссина гьеб темаялде). Советияб кверщел къуваталда букIараб дол соназда щибха гьабилеб чIикIасез. Росдал хараби чIун рукIун руго нахъе инарилан. Станциялъул музеялъул къеда сурат буго, гьедин чIаразул минаби гъанкъизарулеб куц бихьизабулеб. Азаридаса цIикIкIун сон бараб, бечедаб тарихалъул ЧIикIаб росдал гIадамазул жидерго росдаде бугеб рокьиялъул гIаламатлъун ккола гьел гьанжеги росу гъанкъараб щобде щолел рукIин, цо-цояз гьенир аскIор минабицин ран ругилан абуна.",
        "Расул ХIамзатовас лъел тIинде араб ЧIикIаб росдае сайгъат гьабураб панаяб асар хъвана. Хадусел соназул сонетаздаги ратула гьадинал мухъал: «Авар Атлантида – ЧIикIаб кинигин», - абурал. ХIакъикъаталдаги МагIаруллъиялъул гIемераб ракь Атлантидаялде сверана ва сверулеб буго. ГЭСазул ралъадаз кIкIун унел руго нилъер росаби, ахал, хурзал, сагаби. ЧIикIаб ГЭСалъул сангаралда гьелъул хIалтIухъанас абуна щуго сон инелде бецIанин гьеб станциялъ жиб балаго харж гьарурал сурсатал. Лъеберго-кIикъого соналъ гьеб ГЭСалъ кьолеб хайир кибедай унеб бугеб? МагIарулазул гIоразда рарал станциялги гьез лъугьинарурал ралъадалги хIоралги рукIана нухдасан рихьулел: Чирюрталда, Миякьо, ЧIикIаб, Рихьуни, ГьоцIалъ, Хьаргаби, Гъуниб рарал ГЭСалги гьезул лъадал тIинде арал нилъер ракьалги.",
        "ЧIикIаб ГЭСалда хIалтIулел кьурабалъан харулел махщалилазул къокъаялъул хIурматияв гIахьалчиги вукIун вуго Расул ХIамзатов. Гьелъул хIакъалъулги бицана станциялъул музеялда.",
        "КIкIуйдулъ босараб рохь",
        "Сордо Дубкиялдаги бан, машинабазул читIиралъ Гендерил тоннелалдехун нух босана. Къокъа хадуб гъезегIан тоннелалъул кIалтIа ниж лъалхъун рукIаго, рекIа-рорчараб рагъулаб техника ана цебесан. Тоннел бахун доб рахъалде щведал, Гендерил ракьалда бугеб Заманаялъул поселокалда аскIоб лъалхъун бугоан колонна. КIкIуйдулъ босун бихьана хадуб белехьдерил рохьги. Постазда ругоан чахIиял къаркъалабазул, хIотолкьерал михъазул, славяназул куц-мухъалъул чагIи. 15-16 марталда Унсоколо мухъалда хасал операциял тIоритIун руго, «Эркенлъи» радиоялъул баяназда рекъон, маскаби ххураз кьабун Шамилхъалаялда ГIашилтIаса гIолохъанчи ХIайбуллагь ХIайбулаевги хун вуго. Дагъистаналда рекъел бокьичIел къокъаби гIемер руго. Лъаларо кире нилъ гьез рачинелали.",
        "ЧотIролъ рукIарал чачаназул журналистаз цIакъго кIвар кьун бахъана Дагъистаналъул ва Чачанлъиялъул тIоцевесев имам ГъазимухIаммад шагьидлъараб бакI. 16 марталъул къаде автопробегалъул гIахьалчагIи Хундерил тIалъиялде рахана. Гьалбал щвана ЦIадаса ХIамзатил музеялде, Макьасда наиб ХIажимурадие ва хъвадарухъан Лев Толстоясе бараб мемориалалъухъе, Хунзахъ тахшагьаралъул тарихияб музеялде.",
        "ЦIадастанги кьалул байдабиги",
        "Цо сонеталда ХIамзатил Расулица хъвалеб буго: «Гьанже дун дагь щола духъе, дир ЦIада… КъанагIат бихьула авар Эллада», - абун. ЦIадаги МагIаруллъиги шагIирас дандекколеб буго машгьураб некIсияб Грециялда (Элладаялда). Унго-унголъунги, некIсияб Грециялъул гIадал эркенал жамагIаталги шагьарал-полисалги рукIана нилъер. Гьелъул хIакъалъулъ хъвалеб буго этнограф Агъларовасги. Элладаялъул гIадал чIахIиял эпикиял рагъалги ккана МагIарухъ. Расулил нухккун къокъараб нижер къокъа лъабабилеб къоялъги (17 марталда) щвана гьединал рагъал ккарал, нилъер умумузул биялъ лъалъарал бакIазде: ТIасагъунире ва ХицIиб магъилъе.",
        "Гъуниб «ХъахIал къункърабазе» бараб памятникалда цебе тIобитIараб дандеруссиналда лъикIаб программа бихьизабуна цIалдохъабаз, цIалана ХIамзатовасул асарал, хIана ролял. Гъунир гьарурал тадбирал нухда рачана гьеб районалъул администрациялъул гIолилазулгун иш гьабулеб идараялъул хIалтIухъан МуртазагIали МухIамадовас. Тадбиразда гIахьаллъана «Гъуниб район» МОялъул нухмалъулесул зам Р. ХIусенов. Хунзахъ тIоритIарал тадбиразда гIахьаллъана гьеб районалъул бетIерасул заместитель СагIадулагь Батиров.",
        "Нухлулаз (14 машина, 30-40 чи) тIоцебесеб сордо бана Дубки поселокалда, кIиабилеб сордо – исана ГьоцIдерил ГЭСалъул хIорикье ине бугеб ГIортIаколо абулеб ахикь, РАНалъул экспедициялъ чIел ккурал евровагоназда жаниб. Гьеб ракь гъанкъилелде археологазги этнографазги цIех-рехал гьарулел руго гьенир. Машгьурав этнограф МухIамадхан МухIамадхановги археолог-лаборант Аскерхан Абиевги (ИИАЭ ДНЦ РАН) дандчIвана гьеб чIелалда. ГIалимзабазул хIалтIаби сентябрь-октябрь моцIазде рагIалде рахъине кколел руго (МагIаруллъиялда хурхарал цоги темабиго гIадин, ГЭСазул темаги «Миллаталъ» хасаб кIвар кьолеб суал буго).",
        "ХIамзатил Расулица асаразулъ гIемер хIалтIизаруна нухлул сипатал. «Нухалги мехалги» абураб циклги буго гьесул. РакIалде щвезарилин шагIирасул цIар араб кочIолъа мухъал: «Дир гьудул, ругьунаб чоца рехани, Чодул мугъ бухуге, нухлул халгьабе. Гьеб гьетIараб букIин чол гIайиб гуро, ГIедегIуге, гьудул, чу хисизе мун». Сухъмахъал рукIаниги, шагьраби ратаниги, ритIухълъиялде рачунел нухал дандчIайги магIарулазда. Нухал ритIаги нилъее!",
        "2013 сон",
        "Шамил имамас 220 сон тIубаялде",
        "Шамил имамасул нухмалъиялда гъоркь эркенлъиялъе гIоло мугIрузул халкъазул къеркьей",
        "Шамилил Имаматалъул пачалихъияб гIуцIи",
        "ГIемерал халкъал гъорлъе рачараб, мугIрузул миллатазул гIаммаб гIуцIилъун букIараб Имамат абураб пачалихъалъул рагъулабгун административияб низам бижана ва цебетIунаXIXгIасруялъул 30-50-абилел соназда Шамил имамасул хIаракаталдаалъун гIурус царизмалда, империализмалда данде Дагъистаналъул, Чачанлъиялъул ва Ингушетиялъул халкъазул эркенлъиялъе гIоло гьабулеб къеркьеялъул заманалда. Имаматалъул пачалихъияб гIуцIи гьабиялъулъ Шамил имамас лъураб кIудияб бутIаялъе ва гьесул бергьараб хIаракаталъе мустахIикъаб къимат кьуна БакътIерхьул Европаялъул, гIурусазул ва бакIалъул автораз, гьаб темаялъул цIех-рех гьабурал тарихчагIаз.",
        "«ГIицIго рагъулав хIаракатчи гуревги, Шамил имам вукIана лъикIал къанунал рилълъанхъизарурав пачалихъияв хIаракатчиги…Гьесда кIвана тушманлъиялда рукIарал халкъал цолъизаризе, гьезул мурадал цо рахънире руссинаризе, эркенал рагъухъаби ругел миллатазул цогояб аскар гIуцIана гьес; мукъадисаб рагъул байрахъалда гъоркь халкъалги гъункизарун, гьезие гIаммаб гражданияб къанун кьуна гьес», - абун хъвана Эдмонд Тексьеца.",
        "Шамил имамасул хIакъалъулъ тIехь хъварав майор Варнерица тIадегIанаб къимат кьолеб буго бергьарав рагъухъан ва махщел камилав пачалихъияв хIаракатчи хIисабалда имамасе.",
        "«Шамил имам кIудияв, камилав рагъухъанги гьелдасаги тIадегIанав пачалихъияв хIаракатчиги ккола. Сиясиябги диниябги тушманлъиялъ рикь-рикьизарурал гIемерал халкъал цолъизариялъул, гьезул цо миллат гьабиялъул, гIаммал къанунал ва цо дин гьезие кьеялъул, бакIалъул гиназзабазул кверщел ритIухълъиялъул нухде бачиналъул, аскар гIуцIиялъул, гьеб бодулъ гIадлу-тадбир билълъанхъизабиялъул масъалаби рукIана Дагъистаналъул цевехъанасда цере. Гьел суалал гьес тIурана. Гьес гIуцIарал идараби гьесул халкъалъул хасияталда, рухIалда данде ккола ва бугеб ахIвал-хIалалда рекъола», - абун хъван буго Варнерица.",
        "Барон Гакстгаузеница сапаралъул даптаралда хъвалеб буго Шамил имамасул гIамалалъул хIакъалъулъ: «ТIабигIаталъ гьесие кьун букIана гIадамал хадур цIалеб, унго-унгояб рагIи абизе гьунар. Гьесул бахIарчилъиялда, цIодорлъиялда ва гIакъиллъиялда щибго щаклъи кколароан цониги магIаруласул. Гьес партизаназул рагъ гьабулеб букIана тарихалда къанагIат гурони нилъеда батулареб кIудияб къуваталда ва тирилъиялда».",
        "Россиялъул империялъул тарихчагIигицин мукIурал руго Шамил имамасул тIокIлъабазе, гьес Бакъбаккул Кавказалда пачалихъ гIуцIиялъе гьабураб низамалъе. Къарахъа МухIамадтIагьирица хъвалеб буго Шамил такрарлъи гьечIев бахIарчи ва исламалъул гъалбацI вукIанилан.",
        "Шамил имам Кавказалъул тарихалъулъе ана, эркенлъиялъе гIоло къеркьеялъул цевехъан хIисабалда гуревги, гьунар тIокIав къанунчи, законодатель хIисабалдаги. Гьесул къануназ, низамалъ гIадлу билълъанхъизабуна. Бидухъ би тIалаб гьабулеб, бидул рецIел босиялъул гIадаталдаса хвасар гьаруна гIадамал. Тухумазда гьоркьоб гIемерал гIелаз гьабулеб букIараб гьеб бидул рецIелалъ бахIарчиял магIарулал рецулел рукIана. Гьеб къагIида гьукъун букIана Шамил имамасул низамалъ.",
        "Шамил имамас кIудияб аскар гIуцIана ва гьелда гъорлъ лъелаб боги рекIаралги рукIана.",
        "Имам гьединго вукIана партизаназул рагъалъул къагIидаби лъалев, махщел тIокIав нухмалъулев, бахIарчияв кьалул тактик. ГIурус императорасул аскаралда лъикIал кьабиял щвезаруна гьес, хъахIлъарал гIурус генералзабиги къезарун. Шамил имамас гьарурал рагъул операциял мухIканго лъазаризе, дарслъун малъизе мустахIикъал руго.",
        "Мукъсанал сурсатал рукIаниги, гьесда кIвана кIудияб аскар данде гьабизе ва къеркьей гьабизе экономикияб кьучI, база гIуцIизе. Майор Варнерица хъвалеб буго Шамил имамасул аскар кутакалда низам цIунараб, гIуцIа-къараб букIанилан. Имаматалде лъутун рачIарал Польшаялъул ва гIурус солдатазул гьабураб хасаб батальон букIанин имамасулин нугIлъи гьабулеб буго Варнерица. Аскаралъул къокъабазе бетIерлъи гьабулаан наибзабаз, щунусилаз, нусилаз, анцIилаз. Киналго гьел нухмалъулез Шамил имамасда цадахъ гьоркьор лъолаан кьалул ва ракълил суалал ва цоги масъалаби. Муридзабазул рагъулал къуватал бищун гучалда рукIана XIX гIасруялъул 40-абилел соназда. Шамил имамасул гIакълучи, наиб Юсуп-хIажи-эфенди Сапаровасул баяназда рекъон, гьел соназда яргъид хьезарурал муридзабазул къадар 15-азариде бахунеб букIун буго (гьездаго гъорлъ – 5880 рекIаравги). ГIурус империализмалда данде гьарулел цо-цо рагъазулъ, кампаниязулъ муридзабазул къадар чанго анцIго азаридасаги тIаде унаан, ай 30-40-азариде бахунаан.",
        "1841 соналде щвезегIан бахIарчилъи бихьизабурал рагъухъабазе Шамил имамас сайгъат гьарулаан ярагъ, чуял, гIиял, гIарац. 1841 соналдаса Имаматалда кьезе байбихьана медалал ва цоги къвакIиялъул ва къо хIехьеялъул гIаламатал.",
        "КигIан дагьал сурсатал ругониги, артиллерия гIуцIизеги бажарана Шамил имамасда. Майон Варнерица баян кьолеб буго «жидерго кьер-кьераб мацIалда магIарулаз гIарадаялде «азарго рагъухъанилан» цIар лъун букIанилан». Цо гIарадаялъ азарго рагъухъан хисулилан абураб рагIи букIана гьеб.",
        "Хадуб Шамил имамасда кIвана Имаматалда гIарадаби риун тIеялъул хIалтIи гIуцIизе.",
        "Гъумекиса ГIабдурахIманица гьадин хъвалеб буго:",
        "«ГIурусазул аскаразухъа рахъарал гIарадабиги риун, мугIрузул шартIазда санагIатал, гьитIинал гIарадаби гьаруна. ГIарадаби риун тIезе бугеб махщалил рахъалъ кIудияб машгьурлъи щвана ГьоцIалъа МуртазагIалие. Гьедин риун тIурал гьитIинал гIарадабазда Шамил имамасул мугьру кьабулаан. Гьел гIарадабазул гIемерисел рукIана, авлахъалъул ахIвал-хIалалда гьарурал, лъикIаб гуреб даражаялъул. Шамил имамас биун тIураб 40-50 гIарадаялъул гIицIго 12-14 гурони ярагьунеб ва рагъда жиндаса пайда босараб ярагълъун лъугьинчIо. Гьел гIарадабазе топал, ядраби къачIалаан Гьидалъа махщалилас. ГIурус империалистазул аскаралъул топал хIалтIизарулаан магIарулаз. Цо топ щварав муридасе бацIцIадаб гIарцул анцIго копек кьолаан. Гьелъул хIасилалда топал камун хутIулароан. Гьезда жаниб гула (заряд) лъолаан, пахьул гьабураб.",
        "ТункIихер гьабулеб хасаб завод рагьана имамас Ведено. Маккаялда тункIихер хIадуризе ругьунлъарав ЖабрагIил-ХIажияв тана Шамилица гьеб заводалъул нухмалъулевлъун.",
        "Ведено бугеб заводалда гуребги, туркIихер хIадурулаан Шамил имамасул тIалъи рикIкIунелщинал Дагъистаналъул ракьазда.",
        "ЦIикIкIараб къадаралда чIабатI бахъулаан ЧIиркъатIа, Шоботиб, КIикIуни росабазда аскIоб. МагIарулаз тIухьиги гъалайги росулаан Таркиялдаса, Дербенталдаса, Кубаялдаса. Пахь бечедал гIадамазухъа бахъун букIана. XIX гIасруялъул 40-абилел соназда Имаматалда анцIазарго пуд пахьул букIана. Махх ва чаран Имаматалъе щолаан аслияб куцалда гIурус аскаралъул щулалъаби рахъун хадур. Гьедин колонизаторазул аскаралъухъа Шамил имамасул бояз гIемерал маххул алатал рахъана 1842 соналда Чачанлъиялъул рохьазда. Гьединлъидал, Имаматалъе гIураб къадаралда букIана махх.",
        "ЦIияб ярагъ гьабизе муридзаби куцалаан лъутун рачIарал гIурус солдатазги. Даргъор чIезарурал гьединал тIурун рачIарал рагъухъабазул къадар лъабнусиде бахунаан. Амма Россиялъул империялъул ругел сурсатазда данде цIакъго мукъсанал рукIана муридзабазул ресал, нахърател, сырье, магIданал.",
        "Миллатцоял",
        "Гьаниса Гъолоде – лъабго къойил нух…",
        "…Къалъилелде щола щанкIлал хъахIаб чу",
        "Дагьаб цебегIан Дагъистаналда промышленниказул ва базаргабазул тIоцебесеб форум тIобитIулелъул, гьенир гIахьалъизе рачIарал ЦIоралъул магIарулазул жамгIиял хIаракатчагIазулгун гара-чIвариял гьаруна «Миллаталъ». ЦIоралъул магIарулазул Шамил имамасул цIаралда бугеб гIуцIиялъул цеве вукIарав нухмалъулев, машгьурав жамгIияв хIаракатчи АсхIабгIали МахIмудовасулгун ва гьанже вугев бетIер МухIамад ГIисаевасулгун «Ленинград» абураб гьоболаб минаялъуб гIезегIан халатал накъитал гьаруна.",
        "АсхIабгIали МахIмудовас (Хирав) бицана дагь-дагьккун магIарулаздаса эркен гьабулеб бугин ЦIорилан. Тарихияб магIарулазул ракь ккола ЦIоралъул Закатала, Билкан мухъал. Гьединго гьанжесеб КIахъ районалдаги руго магIарулал. Гьеб КIахъ мухъалъул Тангит росдада аскIоб буго Шамил имамасул наиб ХIажимурадил хобги. Мех-мехалда гьеб хобгун ва занигун рагъула цо-цо къажарал. Зани гъурула, гьаб бакIалда наиб ХIажимурад вукъун вугилан абураб игIлан, маххул гьабуниги, бикъун, бахъун уна. Азербайжаналъул цевесев бетIер ХIайдар ГIалиевасул ва гьанжесев бетIер, гьесул вас Ильгьам ГIалиевасул суратал камураб цониги росуги, къватIги, рукъги гьечIо. ХIайдар ГIалиевасе рарал памятникалги руго, СССРалда Ленинилалдаса цIикIкIун, гьезие рукугI гьабизеги тIамулел руго киналго.",
        "Я хIалтIудалъун хьезаруге, я магIишат цебетIезе тоге, чIелищ хасго гIолохъаби ЦIоралда. Гьел гочунел руго Россиялде, гьелъул батIи-батIиял регионазде ва гьединго Дагъистаналде. Гьединаб «тамахаб геноцид» ургъун, магIарулаздаса «бацIцIад гьабулеб» буго нилъер умумузул бидуца ва гIетIуца лъалъараб, буцараб, нус-нус росаби ругеб, аза-азар хабал тараб, хIалалаб магIарул ракь. Чияр пачалихъалъ хьихьарал Турциялде гочарал мугьажирзабазде кьолеб кIвар цIикIкIун буго магIарулазул жамгIиял идарабазулги, хьолбохъ бугеб ЦIоралде кьолелдаса.",
        "Гъоркьисаги исанаги ракьбагъариял ккеялъ, гIемераб гIакъуба-къварилъи бихьана ЦIоралъул магIарулазда, хIисаб гьабеха, ригьзалги тIатIала ккун, къотIнор хутIарал гIадамазул. Гьелги кколагури гъолго «беженцал», тIабигIияб балагьалъул къурбанал. Гьанже Крымалде унел руго Дагъистаналдаса квербакъиялъул «КамАЗал». Ине бегьиларилан абулеб гьечIо, амма Крымалда нахъа гьабсагIат кIудияб улка буго, ЦIоралъул магIарулалил абуни, рехун тун руго, бесдалал гIадин, чиярал гIадин, лъиего хIажат гьечIел гIадамал кинигин. Кир ругел нуж, миллатцоял?",
        "Кверал къотIаниги, къали багъулеб",
        "Данхъал «ГIалхулаб дивизиялда»",
        "Данхъал ва тIоцебесеб дунялалъул рагъ",
        "1914 соналда байбихьана тIоцебесеб дунялалъул рагъ. Гьеб рагъде, жиндирго хасаб мурадгун, гъорлъе лъугьана Россияги. Амма рагъул тIоцересел къояздаго пачаясда ва гьесул сверухълъиялда бичIчIана, лъикIго яргъид хьарал, лъикIаб рагъулаб хIадурлъи бугел Австро-Венгриялъул аскаралгун рагъун бажарилареблъи.",
        "Антанта ва «ГIалхулаб дивизия»",
        "Гьеле гьеб мехалъ, гIурус армиялъул бетIер пача Николай II-лес буюрухъ кьола рагъде битIизе хасаб Кавказалъул рекIаразул дивизия гIуцIизе, жибги анлъго полкалдасан (кабардиназул, дагъистаниязул, чачаназул, ингушазул, татаразул, черкесазул) данде гьабураб. Гьеб дивизиялъул хIакъалъулъ ХIажи-Мурад Доногъоца хъвалеб буго: « Гьеб букIана гIуцIиялъул рахъалъ гIажаибаб, гIемер миллатазул гIадамаздасан данделъараб, рагъулаб вацлъиялъул рекIарал ва офицерал гъорлъ ругеб, Россиялъул армиялъул чIухIилъун кколеб рагъулаб цолъи. Гьеб дивизиялъул тарихалда ккечIо рокъоре цонигиял лъутиялъул хIужа», - абун.",
        "Гьебго дивизиялъул хIакъалъулъ Лев Николаевич Толстоясул вас Илья Львович Толстоясжиндирго «БагIарал башлихъал» абураб очеркалда хъвалеб буго: «Кавказалдаса рекIаразул дивизиялъулгун дир тIоцебе лъай-хъвай ккана Львовалда, корпусалъул командирас гьелъул халгьабулеб мехалда. Гьеб букIана шагьаралда бакьулъ, лъикIаблъун рикIкIунеб отелалда аскIоб, къад сагIат 12-ялда, кIудияб шагьаралъул къватIахъ халкъ гIемерлъараб заманалда. Чуяздаги рекIун, полкалъулал унел рукIана, цоязда хадур цоял гьарун. Цояздаса цоял берцинал гьезда хадур ралагьаразе гIажаибаб асар гьабулеб букIана», - абун.",
        "Бихьулищ гIурусазул хъвадарухъанасул васас гьеб «Кавказалъул рекIаразул дивизиялъе» кьолеб тIадегIанаб къимат. БитIахъе чIухIизе ва рохизе бачIунеб гьечIищ гьелдаса. ЧIухIичIогоги кинан рукIинел, гьеб дивизиялде гьоркьобе унеб Дагъистаналъул полкалда нижер Данухъ росулъа бихьиназги хъулухъ гьабун бугеб мехалъ. Амма гьелъул хIакъалъулъ хъвалелде дие бокьун буго гьеб дивизиялъул хIакъалъулъ дагьабги гIатIидго бицине.",
        "КIал ккун ва хIатIида гIицIго багъулеб дивизия",
        "«ГIалхулаб дивизия» тIоцебе рагъде лъугьиналъул хIакъалъулъ ХIажи-Мурад Доногъоца хъвалеб буго: «Кавказалъул рекIаразул дивизия багъана цин Югалъулабгун БакътIерхьул микьабилеб, хадуб ичIабилеб аскаралда гъорлъ. 1915 соналъул февралалде щвезегIан гьелъул полказ захIматал рагъал гьаруна Карпаталъул мугIрузда ва расалъабазда. Кавказалъул полказ намус бацIцIадго тIубазабулеб буго рагъулаб масъала, гьел ругеб бакIалдасан тушман цевехун инчIо, гьел тIаде кIанцIараб бакIалда тушбаби щущахъ риххизаруна», - йилан.",
        "Гьебго дивизиялъул ва гьелда гъорлъе унеб Дагъистаналъул ва кабардиназул рекIаразул полказул хIакъалъулъ пачаясул вац Михаил Александровичасухъе полковник Воронцов- Дашковас хъвалеб буго: «Хасаб разилъиялдалъун рихьизаризе ккола полказул бахIарчиял ишал. Чвахун цIадаз риччарал, тIубараб сордоялъ рагъулел, ункъо къоялъ тIатIалаго кIалал ккурал рекIарал, биччараб, хъещтIолеб ракьалдасан церехун уна гуллил цIадалда гъоркь ва тушманас гьезул къеркьей хIехьолеб гьечIо. Цо-цо рекIараз-дагъистанияз, тIаде кIанцIи хехго гьабизелъун, хьитал рахъулаан ва гьужумалъ хIатIида гIицIго рекерулаан», - абун.",
        "Гьебго дивизиялъул хIакъалъулъ Брешко-Брешковскиясги хъвалеб буго кавказалъулазул рагъулаб формаялъцин тушбабазулъ рихха-хочи багъаризабулаанилан.",
        "«ГIалхулаб дивизияйилан» абулеб букIун буго гьезда гIурусаз. «Къохьол тахтабазул тIагърал лъурал шайтIаби», - ян абулеб букIун буго австриялъулаз. Гьел рачIунел рихьарабго, битIахъе тIури щолеб букIун буго австриялъулазде.",
        "ХъахIабросулъа МахIмудги щуго данухъевги",
        "Гьеле гьединаб, тушбабазцин тIадегIанаб къимат кьураб, бахIарчилъиялъул ва къохIехьеялъул рахъалъ абадиялъго мисаллъун хутIараб гьеб дивизиялъул Дагъистаналъул полкалда хъулухъ гьабулеб букIун буго данхъадерицаги. Гьел ккола Исубил Дибир, ГIисал Даци, Дадагиши, Давуд, Аминтаза. Жидедаса мисал босизе мустахIикъал руго гьел. Цогидаб жоялъул бицинчIониги, цебехун рехсохъе, кигIан захIматал рагъулал шартIаздаги ккураб кIал биччан гьечIо гьез. ТIокIабги гIолеб гIелалъе мисал босизе мустахIикъаб щиб букIинеб?",
        "Цоги щибха лъалеб нилъеда Кавказалъул рекIаразул полкалъул хIакъалъулъ? Лъала полкалъул къадилъун ХъахIабросулъа МахIмуд вукIараблъи. Гьесул хIакъалъулъ гIемер бицунеб букIун буго Исубил Дибирас. Гьесда МахIмудил гIемерал кучIдулги рекIехъе лъалел рукIун руго.",
        "Лъала гьединго гьел рагъда ругебгIан заманалъ гьезие пачаясул хIукуматалъ кьолеб гIарац босизе, гьезул хъизаби Болъихъе унел рукIараблъиги. Лъала полкалда хъулухъ гьабуразул гIемерисезда гIурус ва чачан мацIал лъалел рукIараблъиги. Доб заманалда батIиял мацIал лъалел чагIи цIакъго къанагIат гурони рукIун гьечIо.",
        "Лъала тIоцебесеб дунялалъул рагъул гIахьалчагIазухъе щвезе Данухъе ХъахIабросулъа МахIмуд вачIунеб вукIараблъиги. Амма лъалареб жоги гIемер буго.",
        "2014 сон",
        "МухIамадмансур МухIамадмансуров,",
        "филологиял гIелмабазул кандидат, Данухъ росу",
        "ГЭСал цIикIкIанагIан, дагьлъулеб канлъи…",
        "МагIарул гIораз кьолеб канлъи киб бугеб?",
        "КъватIисел улкабазе бичизе гIураб Дагъистаналъул электроэнергия нилъеего щай щолареб?",
        "Дагъистаналъул телеканалаздасан къойилго бихьизабулеб буго нилъер республикаялъул цебетIеялъул бицунеб документалияб фильм. «Дагъистан» РГВКялда гIемер паркъула гьеб. Республикаялда гьаризе ругел хIалтIаби рехсолаго, гьеб фильмалда абулеб буго, нилъер гIоразул гучалъул 20-30 проценталдаса гурони, гьабсагIат пайда босулеб гьечIилан, ГЭСазул рахсал гьарун, магIаруллъиго лъел станциязги хьухьун, гьеб процент борхизабизе кколилан. Рехсараб программа гIумруялде бахъиналъ магIаралазул яшав лъикIлъилилан абизе кIоларо. Цо бугони, гьанжелъизегIан рарал ГЭСаз ккурал росабазул жамагIатазе рекъон кколеб рецIел кьечIо пачалихъалъ. КIиабизе бугони, гьедин щвараб токалъухъ щибгIаги бигьалъи, льгота гьечIо, электроэнергиялъул багьа цIикIкIинаби гурони. Лъабабизе бугони, экология холеб буго (гьаб сон пачалихъалда экологиялъул сониланги лъазабун буго – гьеб рахъалъ гьабизе кколеб таманаб хIалтIи буго улкаялда).",
        "Хьиндаллъиялда тIаде тIалкъен цIалулеб программа",
        "Кьиндал хутIун, цоги заманалда сверухъ ругел регионазе ва хIатта къватIисел пачалихъазе бичизе гIураб электроэнергия чIезабула Дагъистаналда Сулахъалъул, ГIанди ва Авар гIорул лъеда рарал ГЭСазул читIиралъ. Гьединаб нигIмат улкаялъе щвезе къурбан гьаруна магIарулаз биги гIетIги тIун, аза-азар соназ цIунарал ва тIад хIалтIи гьабурал росаби, ахал, хурзал, харибакIал… Гьел къурбанал гIеларила, жеги ГЭСалги ралъадалги хIажат ругила МагIарухъ ва пихъал гьарзаял киналго гIодорлъаби гъанкъизаризе кколилан абураб проект бихьула цо-цо энергетиказул.",
        "БитIараб бицани, бокьилароан тIолабго Авария гьедин Атлантидалъун лъугьине. ХIамзатил Расулица жиндирго машгьураб асаралда некIсияб ЧIикIаб росу релълъинабун буго авар Атлантидаялда, магIарулазул хьиндалъиго гьединаб тIупаналъ бахчизе бокьилароан.",
        "Ток чIезабулел идарабаздаса гIарзал камуларо гIадамазул хасго хасалил заманалда. Масала, Гумбет районалъул Гъоркь Инхо, ЧIикь, Килалъ, Гъоркьа Гьарадирихъ, Бакьулъ Гьарадирихъ, ТIаса Гьарадирихъ росабалъ анкьида жаниб чанцIулго сардилъ ток свинабулеб бугилан гIарзаби хъвана гIадамаз. Сакъаталги, хералги, гIисиналги цIорораб хасало канлъиги хинлъиги гьечIого толел ругила токалъул хъулухъчагIаз. Киналго гражданазе ток букIинабизе тIалъула гьел идарабазда.",
        "220 вольт букIунаро ва ток свинабула",
        "Гъоркь Инхо росулъа АхIмад ХIасанхIажиевас гьадин бицана: «Токалъул гIураб къуват букIунаро, 220 вольт гIолеб гьечIо. Гьелда тIадеги, анкьида жаниб чанцIулго ток свинабула. ГIадатиял гIадамазул ургъел гьабулеб гьечIо. Цо-цоязе ток бикъизе тун буго, хадуб гьедин ккараб налъи, канлъи свинабун, цогидазда тIаде рехун, лъугIизабизе жигар бахъула токалъул хIалтIухъабаз, МахIачхъалаялде кьолел жидерго хIисабал лъикIлъизе ва планал тIуразе. Росабалъ трансформаторал дагь руго, хIубал турун руго, кварал басралъун руго. Гьел суалазде кIвар кьезе ккола энергетиказ, гIадамазе гIакъуба кьолел рукIинчIого».",
        "Гъоркь Инхо росдал бегавул МухIамад Ибрагьимовасухъе 40-50 гIарза бачIана, гьединаб ахIвал-хIалалда рази гьечIел росуцоязул. Гьеб масъала тIубазе тIадал идарабазде хитIабал щвезарун руго Ибрагьимовас. Гьединго ресал ралагьулел руго, росулъ цIияб трансформатор лъезе.",
        "Халкъалъул тIалаб тIобитIулаго…",
        "РакIалдаго гьечIого ва гIадамазда цебеккунго лъазабичIого ток свинабиялъ гражданазул магIишаталъе зарал гьабула, холодильникал ва цоги алатал рухIула, даран-базаралъеги рукIа-рахъиналъеги зиян гьабула. Гьединлъидал, Дагъистаналъул энергосбыталъул ва цоги компаниязул хIалтIухъабаз халкъалда бичIчIизабизе ккола щибаб ток свин кинаб гIиллаялъ кколеб бугебали ва къокъаб заманалда жаниб гьединаб хIужа тIагIинабизе ккола, гIадамазе канлъиги хинлъиги букIинабизе тIадаб буго гьезда.",
        "Токалда хурхарал ва цогидал суалалгун редакциялде кIалъала, кагътал хъвала гIадамаз. Гьеб буго гьезие законалъ кьураб ихтияр. Халкъалъги иш тIаде кколел идарабазги къимат кьезе ва хIалтIи гьабизе, гIадамаз рорхарал масъалаби къватIире кьола ва кьезеги руго (иншаАллагь) информациялъул алатаздасан. Аваразул адабияталъул классик Инхоса ГIали-хIажиясго хъван гьечIищха: «Абе дуца хIакъаб жо, хIинкъичIого, квешабги», - абун.",
        "Мух1амадрасул Г1умаров",
        "Щуго сон, цо къо гIадаб",
        "2012 соналъул 23 марталда рогьалил какде унаго нухда рузман къоялъ шагьидлъана Буйнакск шагьаралъул имам Бакълъухъа Г1абдугъапурил Мух1амад. Гьесдаго цадахъ шагьидлъана гьесул мутаг1ил Мух1амадрасулги. Гьеб хвел ц1акъ к1удияб ками ккана бусурбабазе, хасго маг1арулазе.",
        "Мух1амад (Гьит1иномух1амад) вук1ана гьаб заманалъе ц1акъ х1ажатав, Аллагьас маг1арулазе кьураб сайигъат г1адав, гьайбатав инсан. Жиндир т1абиг1аталъги хьвада-ч1вадиялъул камиллъиялъги  г1адамазул рек1елъ рукъ ккурав, цо нухалъ дандч1варав яги гьесул ваг1за-насих1ат раг1арав чиясда кидаго рак1алда ч1олев, лебалаб рагъариялъул, г1алимасе хасиятаб г1амалалъул чи вук1ана. Кинниги, Аллагьасул къадар бук1ун буго гьев шагьидасул хвалелдалъун нилъедаса ват1алъи. Гьебни киналго г1алимзаби шайихаби урхъараб талих1 бугесе щолеб ахир батила, амма нахъе ругезе зах1матаб, гъара буго. Мух1амадил насих1ат ва ваг1заби гьев ч1аго вугев г1адин нилъ  г1енеккулел ва пайда босулел руго жакъа къоялъги.",
        "Щиб г1иллаялъе г1олоха гьев ч1варав, ва сундуе г1оло? Гьелъие цо жаваб буго. Гьебги цо ваг1заялда живго Мух1амадица бицунеб – жах1да ва х1усуд. Гьев ч1вана х1усудалъ, рак1 хъубал чорокал чаг1аз, гьесул раг1и билълъинги тадбирги бихьун, жидерго мурадал церет1еч1ел мехалъ. Гьел ч1вадарухъаби лъана ва г1емер мехго бач1ого жалгоги ч1вана х1укуматалъул къуватаз. Гьел ратана Саг1ид-апндиясдеги гъара гьабураб къокъа. Бищунго рак1унтулеб жо буго гьел ч1вадарухъаби маг1арулаллъун рати. Бат1аго рак1ги щайха унтизе ккелеб тарихалдаго нилъер миллат адинаб батидал. Х1атта, имам Шамилидаги данде рахъана маг1арулазул цо къапила, хадур рач1арал г1алимзабаздейищ рахъинч1ого рук1инел, долго хиянатчаг1азул наслаби ратиларищха г1олелго г1олел. Гьел рук1ин нилъеда бихьулеб буго жакъа къоялъги къот1улареб гъараялъ ва ч1вай-хъваяз. Нусгоялде г1агарун г1алимчи ч1ван вуго Дагъистаналда гьаб ахираб 20-25 соналда жанив. Гьезул 80- г1адав чи маг1арулав кколев вуго. Гьаниб бицен гьабиларин цоги бат1иял пишаялъул чан маг1арулав ч1варавали. Гьеб гьеч1ищ нилъер миллат биххизабизе х1алт1улел жасусазул ишал?",
        "Г1адамазда гьоркьор ва Аллагьасда аск1ор лъик1 рук1иналде, берцинаб хьвада-ч1вадиялде ва ракълиде г1адамал ах1улаго г1умру т1амулел чаг1и ч1вай кколаха жидее гьединаб берцинаб яшав х1ажат гьеч1ин ч1ей. Жалги квеш хьвадилин, зулмуги гьабилин абураб жо бич1ч1ула гьелдаса. Гьебги кидаго бук1ана ва кидаго къезеги къола ахиралде, амма багьа к1удияб кьун бук1унаха гьелъухъ - гьадинал г1алимзабазул ва шайихзабазул г1умру г1адинаб.",
        "Гьалеха жакъа щуго сон ун батулеб буго цо къо анилан нилъеда ккараб г1адин доб хвалил хабаралъ нилъ гъугълъизаруралдаса. Кинавго чи хвела, щивав чи жиндирго ункъго нат1алда парахалъила, цояв халкъ хадуб г1одилаго ина, цогидал халкъалъ наг1анаги кьолаго ина. Кинаб къаг1идаялъ ине  бокьилелали нужго ургъеха.",
        "Мух1амадил г1умруялъул х1асил г1адинаб, гьес жинцаго хъварал назмуялъул мухъал рехсела гьанир, гьадинав вук1унин унго-унгояв бихьинчиян абулеб ах1илъун нилъее бук1ине.",
        "Дагьистанги сверун, росаби тирун,",
        "Сонал г1емер ана, г1емер хьвадана.",
        "Г1адамал рихьана, г1адатал лъана,",
        "Маг1арулльи, т1алъи, т1олго хьиндаллъи",
        "Казбекал, нахъбак1ал, балъхъал, г1ахьвалал,",
        "Рихьана киналго, лъана кинабго.",
        "Диналъул бицана, Куръан малъана,",
        "Мажлисал г1уц1ана, ваг1за гьабуна.",
        "Г1адамазда жаниб бугеб бич1ч1ана.",
        "Г1арцухъ ях1 рехич1о, лъудби рачинч1о,",
        "Лъида бугониги х1ал лъазе теч1о.",
        "Х1акимзаби тана, х1укумат тана,",
        "Эзда гьоркьоб бугеб эзие тана...",
        "Республикаялда гIемерав чиясда лъала Хунзахъа Гъази МухIамадов. Гьев хIалтIана партиялъул Хунзахъ райкомалъул тIоцевесев секретарьлъун, Дагъовощплодхозалъул начальниклъун, ДАССРалъул КГБялъул председателасул заместительлъун. Вищун вукIана КПССалъул XXVI съездалъул делегатлъун, Дагъистаналъул Верховный Советалъул ва Халкъияб Собраниялъул депутатлъун.",
        "Гьал къоязда Дагъистаналъул тIоцевесев президент МухIу ГIалиевас 75 сон тIубаялъул юбилей букIинги хIисабалде босун, Гъази МухIамадовасул районцояв гьевги вугелъул, нижеца Гъазилгун гара-чIвари гьабуна.",
        "Гъази, кида МухIулгун лъай-хъвай ккараб, кинаб гьоркьоблъи нужер букIараб ва бугеб?",
        "Ниж цоцазда лъаралдаса 50-ялдаса цIикIкIун сон буго. 1964 соналда дун вукIана Дагъистаналъул росдал магIишаталъул институталъул комсомолазул гIуцIиялъул секретарьлъун, Дагъуниверситеталъул комсомолазул гIуцIиялъул секретарьлъун вукIана дир росуцояв ГIабдухаликъ ХIажиев. ГI. ХIажиев КГБялъул органазде индал (хадуб гьев вахъана полковниклъун, хIалтIана Америкаялда ва цогидал улкабазда), гьесул бакIалде вачIана ЦIумада районалда школалъул директорлъун хIалтIулев вукIарав МухIу. Гьениб ккана нижер лъай-хъвайги, гьудул-гьалмагълъиги. Ризго дандчIвачIониги, ниж цоцада рихьула, цIунун буго цебегосеб гьоркьоблъи.",
        "ТIадегIанал хъулухъазда вугеб заманалда, гьелдаса щиб кумек Хунзахъ районалъе щвараб?",
        "Гьеб суал буго гьанжесел хIакимзабазе, депутатазе кьезе бегьулеб. Гьез рикIкIина \"жидеразего\" гьабураб кумекги щварал лъикIлъабиги. Комсомолалъги партиялъги куцарал, гIезарурал доб заманалъул кадрабаз хIалтIи гьабулаан чи ващад гьавун, нижералин, чияралин рикIкIинчIого. Мисалалъе, чанго соналъ Дагъистаналъул сахлъи цIуниялъул министрлъун хIалтIулев вукIана нижер ракьцояв Наби Къураев. XIX гIасруялда бараб хъалаялда жаниб хIебтIун букIана районалъул больница. Бегьилаан цIияб больница баялъе кумек гьабизе, амма бачIо. Ирга щун батилароха, нижералдасаги санагIат гьечIел шартIазда ругел цере гьарун ратила. Дица гьеб рикIкIуна гIагараб районалъе кумек гьабизе бокьунгутIилъун гуреб, гIадамал ращад гьарилъун, гьабулеб хIалтIулъги гIумруялъулъги интернационализм цIунилъун.- ГIемерал соназ цоцаздаги лъалелъул, инсан ва нухмалъулев хIисабалда кинаб къимат кьолеб дуца МухIу ГIалиевасе?",
        "Гьалщинал соназда жеги цониги чи дандчIвачIо, я рагIичIо дида МухIуе ришват кьунин абулев. Коррупциялъулъ гъанкъулеб бугеб республикаялда ва улкаялда чанги жавабиял хъулухъазда хIалтIарав МухIу ГIалиевасул вацIцIалъи буго гьесул тIадегIанлъиялъул бицунеб аслияб роценлъун. Инсан хIисабалда гьев вуго гьудуллъиялъе ритIухъав, тIекълъи-мекълъи рихарав, кинаб хIалтIуда вугониги, тIадаб иш намус бацIцIадго гьабулев инсан. Партиялъул Дагъобкомалъул тIоцевесев секретарьлъун гьев ккана цIигьабун гIуцIийилан цIарги лъураб, Горбачевасул демагогиялъ дагь-дагьккун улкаялъул ва партиялъул кьучIазда квалквадизе лъугьараб заманалда. Политик, пачалихъияв хIаракатчи МухIу ГIалиевасда бичIчIана улкаялъул цолъиялъе, партиялъул къисматалъе ккезе бегьулеб хIасил. ГIемеразда ракIалда батила 1990 соналъул июлалда букIараб КПССалъул XVIII съездалда МухIу ГIалиевас гьабураб кIалъай. Цониги союзиял республикабазул компартиязул тIоцересел секретаразулцин букIинчIо МухIу ГIалиевасул гIадаб критикияб, лъугьунеб бугеб хIалалъул анализ гьабураб, битIараб къимат кьураб, гIакъилабги бихьинчиябги кIалъай.",
        "Хадуб партиялъул ишги лъугIана, МухIу ГIалиевги хIалтIи гьечIого хутIана. 1991 соналъул октябралда букIараб сессиялда Верховный Советалъул председателасул заместительлъун Такибат МахIмудоваги йихьизаюн, МухIу ГIалиев гьеб хъулухъалде вачIине бокьичIо Верховный Советалъул председательлъун вукIарав МухIамадгIали МухIамадовасе...",
        "БитIаралда битIарабин абизе ккола, гьеб гьедин букIана. Обкомалъул тIоцевесев секретарьлъун вугев мехалда МухIу ГIалиевасе рес букIана МухIамадгIали нахъе витIизе, Верховный Советалъул председательлъун живго вачIине. Цевеккун обкомалъул тIоцевесев секретарьлъун вукIарав МухIамад Юсуповасги гьарун, пенсиялде ине 6-7 моцI хутIун бугинги абун, МухIуца МухIамадгIали тана. Обкомалъул секретарьлъун вукIарав чи Верховный Советалъул председателасул заместительлъун тани демократиялъе ва жамгIияталъе данде кколарин кIалъана цере жалгоги партиялъул кьеразулъ рукIарал цо-цо депутатал.",
        "Гьезие жаваб гьабулаго, МухIуца абуна: \"Цевеккун партиялъул ишазда вукIарав чи хъулухъалда тезе бегьуларин ва гьесдаса жамгIияталъе хIинкъи бугин, демократиялъе гьев рекъоларин абулев чи мекъи вуго. ХIалихьатав чияс жиндирго квешлъи я демократиялъукьа, я жамгIияталъукьа, я Аллагьасукьа хIинкъичIого гьабула. Гьединазе бокьуларо жидеда аскIов дун гIадав, иш кинаб рахъалде инехъин бугебали бичIчIулев чи вукIине. Кадрабазул рахъалъ жакъа республикаялда тIобитIулеб политикаялъул хIасилал жеги рихьила нужеда\".Хадубккун къого соналъ республикаялда лъугьун букIараб ахIвал-хIалалъ МухIул гьел рагIаби ритIухъ гьаруна. ГIурусаз гьединаб жоялда абула \"как-будто в воду глядел\" абун. Бичча-бихъан тана кинабго, ришваталги кьун, хъулухъалде рачIана щибго бажариги лъайги гьечIел чагIи, битIахъего туснахъаздаса рачIун хъулухъазде тIамуралги ккана, коррупциялъ гъанкъулеб хIалалде ккана Дагъистан. Рижун рачIана миллиял багъа-бачариял, хIалуцана миллатазда гьоркьоб ахIвал-хIал. Миллиял церехъабиян лъугьарал криминалиял къокъабазухъе власталъ жидедаго хъвачIого рукIиналъе гIоло кьуна \"кьариял \" хъулухъал. Республикаялда тIегьазе лъугьана экстремизм, нилъер халкъалъе чияраб, динияб чвахи - вагьабизм.",
        "ТIадехун нилъеца рехсарал рагIабиги абун, МухIу сессиялдаса нахъе анин рагIидал, дунги Расул ХIамзатовги гьесухъе рокъоре ана. Нижеда гьенив ватана Верховный Советалъул 15-20-гIан депутатги. Гьезда гьоркьор бащдаздасаги цIикIкIун рукIана МухIу Верховный Советалъул председателасул заместительлъун тезе бокьичIел, гьеб хъулухъалде хьул бугел, гьудулзабилъун хIалел. Расулидаги хехго бичIчIана бугеб ахIвал-хIал. МухIулгун гьесул гьитIинабго хабар ккана. Лъабго-ункъо минуталъ гIенеккунги чIун, ретIелги хисун МухIу хIалтIуде тIадвуссана.",
        "МухIамадгIали хIалтIудаса индал, МухIу ГIалиев президентлъун вачIанаха…",
        "Гьесие щвана цIакъ захIматаб ирс. Коррупциялъулъ бессун букIана тIолабго республика, хIалтIулел рукIинчIо законал. ГIарцухъ росарал хъулухъал жидерго инсул гIадин ккун рукIана тухамузги, къокъабазги цереккун тамихIалде цIан рукIарал ришватчагIи, спортсменал, \"кьвараралгун кьураралги\". Квелъ бахъун гIалахалде биччараб чу гIадин бугеб республика нухда бачиналъе гIемераб хIалтIи гьабуна МухIуца. Законал цIуниялда ва гьел хIалтIизариялда хадуб бербалагьи букIине кколеб прокуратураялъ иш тIаса-масаго тун букIана. ТIоцеве республикаялъул прокурор хиси букIана МухIул битIараб галилъун. Гьаруна цогидалги хиса-басиял. Жидеда хъвазе бегьуларин рукIарал тухумчагIаз байбихьана гьесда данде хIалтIизе, цадахъ хIалтIулел цо-цоязги ххвел гьабун гуреб, ракI-ракIалъ хIалтIи гьабулеб букIинчIо. РукIинчIо даража бугел кадрабиги. БукIаниги М. ГIалиевасда кIвана республика экономикияб рахъалъ цебе туркIизабизе, рана гIезегIан социалиялгун культуриял объектал ва, бищун аслияб жо, власталдаса ракIбуссун букIараб гIадатияб халкъалъулъ божилъи бижана.- Интернеталдаги гIадамазда гьоркьорги харбал тIиритIизарулел рукIана МухIул \"гIунгутIабазул\" бицун.",
        "БичIчIана дида. Цо-цо хIалихьатал гIадамаз гIайибчIвазе жо МухIул батичIеб мехалда гьев гьекъолев вугин бугьтанал тIиритIизаруна. Ккараб бакIалда лълъар борхуларев бихьинчи кинав вукIунев. Жидеда цадахъ МухIуца лълъар борхидал гьеб къватIибе гьурщулелги бихьиналищха? Лъица щиб бицаниги, вацIцIадав чиясда чороклъи рекIунаро.",
        "Политикаялъулги нухнухмалъиялъулги завалалда вукIарав М. ГIалиев кIиабилеб болжалалда президентлъун щайдай течIев?",
        "Дир пикруялда, гьесда данде хIалтIана хIукуматалъул буголъи чIикIун ругьунаб, халкъалъул ургъел гьечIеб, кодоб гIемераб гIарац бугездасан данделъараб кIудияб къокъа. Гьеб къокъаялъ кверде босана Москваги. Цо къадаралда асар гьабуна Самур гIурул лъим Азербайжаналдаги Дагъистаналдаги гьоркьоб бикьиялъул гара-чIвариязда МухIу ГIалиевасул букIараб республикаялъул мурад цIунун ккураб чIванкъотIараб позициялъги. Республикаялъул халкъалъул мурадал цIуниялъулъ бихьизабураб кьвариялъулъги вацIцIалъиялъул рахъалъги дида МухIул гьел хасиятал Данияловасда релълъун рихьула.",
        "Данияловгун дандчIванищ мун?",
        "Партиялъул Хунзахъ райкомалъул тIоцевесев секретарьлъун хIалтIулеб мехалда, тIадегIанал хулухъаздаса ун хадуб Востоковедениялъул институталда тахшагьаралда хIалтIулев вукIарав ГIабдурахIманги дунги Москваялде унаго поездалъул цо купеялда цадахъ ккана. Гьесдаса намуслъун, гьесие рахIатхвей букIинин дун хабар-кIалалъе цогидал купеязда рукIарал гIолохъабазухъе ана. Цинги купеялде тIадвуссун вачIиндал ГIабдурахIманица абуна, рекIелгъейги букIинин анив чIечIого къватIиве щай уневилан. АбичIониги гьесда бич1чIана жиндир адаб гьабун дун къватIиве аравлъи. Дунги гьесда рагIун ватана, абуна дур хIалтIуда хадуб жинца халкколин, гьабулеб ишалдехун дир бербалагьиги гьесие рекIее гIун бугоан. Дида гIумруялъ дандчIвачIо гьединав сабурав, гIодов виччарав, гIакъилаб каламалъул инсан. РакIалда чIана гьес бицунеб букIараб бацIцIадаб магIарул мацI, ва магIнаяб кIалъай.",
        "Гьаб векалъул тарих хадуб магIарухъ:",
        "Хунзахъги ЦIадаги цIалулеб мехалъ,",
        "Дир, цIар киб букIинеб чIваралъ, хваралъищ,",
        "Я хабар лъачIого тIагIаразулъищ?",
        "Гьелъул ургъел гуро гьабсагIат бугеб,",
        "Дир пикраби руго мугIрул халкъалъул.",
        "Цoxlo рохел буго, дида гьеб лъала,",
        "Мун даим хутIизе буго, Дагъистан.",
        "ЧIваразулъги гуро, хваралъги гуро,",
        "Я хабар лъачIого тIагIаралъ гуро;",
        "ТIагъурги ханжарги магIидаги бан,",
        "Мун бихьула дида даим чIагояб.",
        "Доб Петербургалда пача тIуркIарав,",
        "Гьундулъ бусада гъорлъ шагьал сорорал,",
        "— МагIарулас даим жиндирго тIохда,",
        "ТIаргъикьанги бахъун, цIалеб хъалиян.",
        "ХинкIал цIикIкIаразул гуро цIар бугеб,",
        "ЦIогьал руго, МахIмуд, бахIарзал гьанже.",
        "Нусго грамм гьекъей, миллион бикъи,",
        "— Гьале гIумруялъул гIакълу гьабсагIат.",
        "Гьезул цо жидерго мафия буго,",
        "Жанисан хIалтIулел мекъи кверазул,",
        "Гьал карьеристазул режиссеразул,",
        "Гьал гьерсихъабазул дирижеразул.",
        "Гьал хъамалчагIазул тамадабаца",
        "Тун гьечIо кIал чIвачIеб цохIониги бакI.",
        "БацIазул машгьурал тренеразул",
        "Махщелалъул кутак, кадрабазул гуч!",
        "Киналго цоцазде тIаде гьусулел",
        "Гьерсил шефповарал, цо гьаз кьолеб квен!",
        "Кинабго Дагьистан бикъананиги,",
        "Бищунго ракъарал чагIиян ккола.",
        "Огь, гьал художникал хиянаталъул,",
        "Хадур гIунтIуларел гьазул суратал!",
        "Гьал композиторал нусго квешлъидал,",
        "Кутакаб музыка мацIихъабазул.",
        "Цо-цо мехалъ ккола, гьаз ккун бугилан",
        "Республикаялъул кварил рагIалин,",
        "Гьазда данде чIолеб къуват лъаларин,",
        "Гьаз кодой босичIеб кибго бакI гьечIин...",
        "...ХинкIал цIикIкIаразул цIар гуро бугеб,",
        "ЦIогьал руго, МахIмуд, гьанже бахIарзал.",
        "Миллатцоял",
        "Рагъалъ вас гьавуларо",
        "АнсалтIа росдал ругънал",
        "ЩуазаргогIан чияс гIумру гьабулеб магIарулазул кIудияб росу ккола Болъихъ районалъул АнсалтIа. 1999 соналъул августалда дунялалдаго рагIана гьеб росдал цIар. АнсалтIа ва РахатIа росаби ккуна Шамил Басаевасул ва Хаттабил бетIерлъиялда гъоркь рачIарал изну гьечIого яргъид гIуцIараз. Гьеб рагъул хIасилалда Россиялъул стратегиялъулаб авиациялъ щущазаруна ТIандо, АнсалтIа, РахатIа, Шодрода, ГIашино, Зибирхьали, Беледи росаби. БакIалъулал гIадамаз бицуна гьединаб кутак гьабизе ккараб хIал букIинчIилан, росабазда аслияб кьаби аскарияз боевикал ун хадуб щвезабунилан. Рагъ лъугIаралдаса 12 сон свераниги, бомбабаз щущазарурал рукъзал, панаял чIвадал АнсалтIа гIемер руго. Кьалул лъалкI даималъего хутIана гьеб росдал гьумералда. Жакъа ансалтIисезул ругел ургъелазул ва гIузрабазул бицунеб буго «Рагъалъ вас гьавуларо» абураб гьаб макъалаялда.",
        "СССРалъцин биххизабичIеб мажгит 1999 соналда щущазабуна",
        "«Щиб бицунеб бугеб херазул заназ, Гьал хер бецуларел харил сагабаз, Риххарал росабаз ва кьодул саказ? Кир ругел некIсиял дол магIарулал?» - абун хъвана магIарул шагIирас XX ва XXI гIасрабазул гIорхъода. ГIемерал гIиллаби руго жакъа магIарулал гьединаб хIалалде ккеялъе .Бищунго сахалщинал рагъаздаги гъурана нилъер халкъалъул, цIи-цIиял ханзабазул «хIалбихьиязул» къурбаналлъунго ккана. Жакъа дунялалъул цо чурпа гьабизе бокьаразул ( «глобализация») къорикье ккаралги рахъана. ЧанцIул Болъихъ районалде щваниги, ракI бохизабула гьениб батулеб чIаголъиялъ. МагIарулазул цо-цо районазул цо-цо росабалъ гIумру свадарулеб яги тIубанго чIун, къватIибе гочун ун батани, Болъихъ районалда гьеб гьалдолеб буго. Гьенир гIадамал цIикIкIунел руго, ракьал гIолел гьечIо, хIалтIизе бакIал гIунгутIиялъулги суалал раккула гIолохъаби гIемерлъидал. КъотIи хъван, Чачанлъиялде хъулухъ гьабизе арал гIолохъаби гIезегIан ругоан АнсалтIа. Балугълъуде вахаралдаса хинкI балагьизе тIадаб бугелъулха чиясда… Росдал къватIазухъан унаго, магIарулазул некIсиябги жакъасебги тарих кIалъала нилъгун. Рагъиде рахъун харабиги руго, расандулел лъималги руго, азбаралда харил гъуналги боцIи-панзги бихьула.",
        "Амма… 12 соналъ цебе августалда авиациялъ кьаби щвезабуралдаса тIад квер хъвачIого ругел, щущарал минаби гIемер дандчIвала АнсалтIа росдал некIсиял авалазда. Рагъуе чIагоял нугIзаллъун руго гьел. МагIарулас бигьаго баларо мина-рукъ. Амма цо параялда жаниб биххизабуна соназ эхетарал ригьзал рагъалъ, рагъулав летчикасул килищ багъариялдалъун хIур лъугьинабуна аваразул тарихалъул цо бутIаялъул – АнсалтIа росдал некIсиял авалазул, гьениб букIараб, СССРалъул атеистияб заманалдацин щущазабичIого хутIараб некIсияб мажгиталъул. Гьенир рукIарал Къуръабиги, квералъ хъварал тIахьалги, росдал тарих рагьулел баяналги, - киналго бомбаялъ кIкIун тIагIана. Мажгиталъул бакIалда мухIур лъугьун батанилан бицана 20 соналъ гьенив будунлъун вугев Камил ТIагьировас. Гьеб Аллагьасул рукъалъул нахъе хутIараб цохIо гамачI бихьизабулеб буго как ахIулев чияс. Бокьараб рагъул кинигин, 1999 соналда букIараб кьалулги руго жеги жавабал щоларел суалалги, балъгоял хIужабиги, тIатинчIел гьурмалги. Амма буго киназего якъинаб рахъги – рохъо лъугьарал аваразул росаби, ракьулъ рукьарал цIа гIадал гIолохъаби, гIодулел улбул, бесдаллъарал лъимал…",
        "Бусаби рухIарал цIумал",
        "Минаби риххарал гIадамазе пачалихъалъ бихьизабураб гIарац гIей гьечIеб букIиналъул, гьебгицин бикъа-хъамиялъул гIемер хъвана ва бицана. Гьарун руго уголовниял делабиги. БукIине кколеб рецIалил гIарац щвечIого чанги пулан хутIанилан абуна ансалтIисез, бикъа-къотIизе лъалез гьебги хIарун. Рагъ багъарараб 1999 соналда Россиялъул батIи-батIиял регионаз кумек хIисабалда республикаялде гIемераб стройматериал ( хъарщи-цIул, цемент, кирпич ва гь.ц.) битIаниги, цохIо магIгицин гьелъулги щвечIилан гIарз бахъана гIадамаз. БитIун минаби ралеб заманалде стройматериалалги хира гьарунила, жанире руссине рукъзал лъугIизаризе цIакъ захIмалъанила. Мун гIураб, дур умумул рукъараб, гIасраби рараб росуги жибго тун, документцин кодоб босизеги рекIеда ватичIого, къватIиве вахъине ккарав чи вуго талихI къарав чи. Бусен бухIараб цIудул кинаб хIалха букIинареб. ТIоцебесеб чачаназул рагъул заманалда мадугьалзаби рокъор хьихьарал магIарулал 1999 соналда жалго лъугьана апарагзабилъун (беженцы). Дагъистаналдаги гьеб бахун къватIирги риххана руччабиги лъималги. Киналго цIалдохъабазе гуро рес щвараб цIали гьабизе. Чи гурхIараб хIалалде ккана нилъер миллатцоял. КъватIисел пачалихъазде чIобого гIумру гьабизе гьел ахIулел идарабиги рукIана. Цо АнсалтIаса чияс бицана 1999 соналда гьединаб рес букIаниги, Европаялде жив инчIилан, гIураб ракь тезе бокьичIилан, жакъа ракIбухIун вугилан, Россиялъ жидер тIалаб гьабичIилан.",
        "ХIикматал хараби руго магIарухъ. ГIажаибал гIадамал. «Херал магIарулал, нужер цо рагIи Цо гIалимчиясул тIехь буго дие», - ян хъвана ЦIадаса Расулица. 1999 соналда росу тезе инкар гьабурал хараби гIезагIан ккана АнсалтIа, РахатIа ва цогидалги росабалъ. Боевиказул рахъккурал чагIи гуро гьел рукIарал, гIураб ракь хириял ва гьарураб росулъ хвезе бокьарал магIарулал рукIана. Гьедин росабалъго чIаразул чангиял гьенир топазда гъоркь къадаралдеги щвана.",
        "Бахъулеб буго АнсалтIа росдал бегавуласул заместитель ТIагьа МухIамадовасулгун гьабураб гара-чIвари.",
        "Канлъухъ гIащикъал росаби",
        "ТIагьа, гьабсагIат АнсалтIа росдал бугеб аслияб масъала кинаб? Сунца гIадамазул бищунго рахIат хвезабун бугеб?",
        "Нижер аслияб бетIер унти буго, токалъул хIубал турун, канлъиги хинлъиги гьечIого хутIулел рукIин. 1967 соналдаго чIварал, неда-гъедарал цIулал хIубаз къо рехулеб буго. 1999 соналъул рагъ ккедал, авиациялъ ва артиллериялъ токалъул мухъал щущазарун рукIана. Гьел цIигьариялъе доб мехалдаго ХIукуматалъ 50 миллион гъурущ биччан букIанин абуна. Амма гьедигIан гьарзаяб гIарцухъ цIакъ хашаб хIалтIи гьабун буго: лъабго фаза бачунелъубе кIиго бачун тун, кирго басриял хIубал хисичIого, жидеего гIарац «тIокIлъизабун».",
        "Гьединабго хIал буго сверухъ ругел цогидал росабалъги. Гьединлъидал АнсалтIа, РахатIа, Шодрода, ТIандо росабазул жамагIатазул цIаралда районалъул нухмалъулев МухIамад ПатхIулаевасде хитIаб хъвана нижеца, райцентралдаса нижер росабалъе токалъул цIияб мухъ цIаялъе квербакъи гьабейилан. Республикаялъул идарабазде гьеб хитIабги щвезабун, хIалтIи гьабилилан гьес рагIиги кьуна.",
        "Болъихъ рагъулаб шагьаралда ругел аскариязги тIе-тIезарула мех-мехалъ токалъул кварал. БитIун гьезда гъоркьищ гьаз ругьунлъаби гьаризе кколелали лъаларо. Дагьаб цебегIанги росдал гIолохъаби сардилъ рахъун ине ккана, гьез автоматаз речIчIун, къотIараб квар регъезе. ХIинкъи гьечIолъиялъул рахъалъ районалъул нухмалъулесул заместитель ГIабулдибир ГIабдулдибировасда гьелъул хIакъалъулъ бициндал, гьес абуна кагъат хъвайилан, аскариязул тIалъиялда лъазабизе бугилан. Рагъулаб шагьаралда чачаналги руго гьанже, Болъихъ базаразда дандчIвала гьел ва рагIула чачан мацI.",
        "…ГIемерал автоавариял кколеб, квешаб эхедирегIел буго райцентралдаса АнсалтIе рачIунеб нухда. Къокъ гьабун, цIияб нух бахъулеб буго гьабсагIат районалъул нухмалъулев ПатхIулаевасул жигаралдалъун. Кьурабиги кьвагьун, гIезегIан хIалтIи гьабизе кколеб буго гьениб.",
        "ТIандо ва АнсалтIа росабазда гьоркьоб участкаялъулаб больница балиланги абун букIана. Гьелъие ракьцин бихьизабуна. Амма кида гьеб иш гIумруялде бахъинебали лъаларо.",
        "Зибирхьалибе щвезегIан росабазул рагIалде тIабигIияб газ бачIана. Амма росабазда жанибе жеги бачунеб гьечIо.",
        "КIочон тарал лъимал. Европа. Туснахъ",
        "Рагъалъ зарал гьабурал гIадамазе рецIалил гIарац бикьиялда сверухъ букIана гIемераб ахIи-хIур. Гьаруна уголовниял делабигицин. Гьелда хурхун щибилан дуца абилеб?",
        "Хъизаналда вугевщинав чиясе рухI рикIкIун кьолеб букIана гIарац. БукIине кколеб къадаралда компенсация щвечIелги хутIана, киналго лъималазул гуро хIисаб гьабун бугеб. КIиявго васасухъ диеги щвечIо гьеб. Гьоркьор хутIаразе гIарац кьезе ккани, Россиялъул пачалихъалъул хIукму къваригIуна. Гьеб суал тIубараблъун рикIкIун буго Москваялда. Европаялъул судазде гIунтIун гIарзаби хъвазе ругилан абулел гIадамалги руго. Кин гьез документал гьарулелали лъаларо, цо-цоязе 1999 соналъул рагъ лъугIун сонал ун хадубги щолеб буго гIарац. Судалъ хIукмуги къотIун, гьеб суалалъе гIоло туснахъ гьаруралги ккана.",
        "Исанасеб бюджеталда кигIанасеб гIарац бугеб?",
        "Нижер росдал бюджеталда 2011 соналъе бихьизабун буго анкьго миллионгун щунусазарго гъурущ.",
        "Къого соналъе ижара",
        "АнсалтIа росдал гъутабазда кинаб ахIвал-хIал бугеб гьабсагIат? ГIаммаб магIишат цебетIезабизе ресал ругищ жакъа?",
        "Нижер буго кIиго гъутан: Нугъай авлахъалда, Тарумовкаялдаса 18 километраялъ рикIкIад (1039 гектар )ва Бабаюрт районалда (400 га). Колхоз ва совхоз абурал гIуцIаби законаз рикIкIунел гьечIилан абун, 2002 соналда нижеца «ТIоцебесеб май» колхоз гьебго цIаралъул СПКялде сверизабуна. 1987-2003 соназда росдал гIаммаб магIишаталъул бухгалтерлъун вукIана дун. Бегавуласул заместительлъун хIалтIулев вуго 2003 соналдаса. Экономикияб лъайги босун, колхозалде хIалтIизе вачIана 1983 соналда. Гьединлъидал гьеб магIишаталъул масъалаби ричIчIула дида. Цо-цоязе гIадин, 49 соналъе ижараялъе кьечIо ниже Дагъистаналъул ХIукуматалъ гъутабазул ракьал, къотIиялда хъван буго ижара 20 соналъ гурони законияблъун кколарилан.",
        "Нугъай-авлахъалда гъутаналда гьабсагIат 110 чIегIерхIайван буго, гьездасан 32 -гIака. Бабаюрт мухъалда хер бецула, могьолал культураби гIезарула. 15-16 хъизаналъ гIумру гьабулеб буго доба. Гъутабазде гIемер чи вахъинчIо нижер. 1999 соналъул рагъдаса хадур гIезегIан ансалтIисел гочана гIатIиракьалъул росабалъе ва шагьаразде: МахIачхъалаялде, Гъизилюрталде, Тарумовкаялде, Гъизляралде ва гь. ц. Нугъай мухъалда бугеб гъутаналда 50 хъизаналъ яшав гьабулеб буго.",
        "СПКялъул комбайнал гьечIо гьанже. Гьеб колхозалъул председательлъун МухIамад Лабазанов вугел соназда 200-300 гектаралда пиринчI бекьулаан нижеца. Гьеб бакIарулел хасал комбайналги рукIана, хурир хIарщулъ къачIого рукIине маххул бурдул (гусеницы) ругел. Гьанже пиринчIги бекьуларо, дол комбайналги тIагIана.",
        "Нижеца газеталда хъван букIана Бабаюрт мухъалда бугеб салатавиялъулазул магIишатазе лъарагIаз рахIат тунгутIиялъул, гьез бокьал рухIиялъул, Ленинаулалдаса цо магIарулав гьенив кьвагьа-гIанхъиялда гъорлъ лъукъиялъул. Гьениб бугеб нужер гъутаналдадагIбабачIого танищ лъарагIазул миллатчагIаз?",
        "Гьезул дандечIей камун букIунаро. Гьелъго батила Дагъистаналъул ХIукуматалъ гъутаби 49 сонил ижраялъ кьечIого, 20 сонил болжалалда пайда босизе рихьизарун ругел.2006 соналда къотIи-къаял цIигьарулелъул, гьедин гурони разилъичIо ХIукумат.",
        "Нусазарго гъурущ берда бихьичIо",
        "МагIишатазе квербакъиялъе пачалихъалъ биччалеб гIарац букIуна. Гьеб щоларищ ансалтIисезе?",
        "ГIачиязе хер, корма босизе бихьизабураб гIарац букIуна, щибаб гIакдае – кIиазарго гъурущ. 2010 соналъул хIисабазда рекъон, 32 гIакдае нусазарго гъурущ бачIине кколаан. Гьелъул жеги кодобе щвараб жо гьечIо. ТIабигIат бигъун, цIорон хварал пихъазухъ, хвараб хуралъухъ рецIел хIисабалда ДРялъул росдал магIишаталъул министерствоялдасан 900-азарго гъурущ бачIана гъоркьисала.",
        "1999 соналда рагъ багъарилелде мадугьалихъ ругел чачаназул мугIрузда хьихьулаан нижеца гIи-цIцIани, гьезулгун къотIиги гьабун. Гьанже гьелъулги гIадлу биххана. ГIиял хьихьизе гIемер кIудияб мегIерги гьечIо нижер. Росда тIадехун рохь буго. ГIиялгун гьенире ине ДРялъул Рохьил магIишаталъул идараялъул вакилзабазги толаро. Гьединлъидал гIи-цIцIани хьихьулел чагIи цIакъ дагь руго.",
        "Баян",
        "1999 соналъул августалда ккараб рагъда чIван вуго анцIго ансалтIисев, анцIгояв лъукъунги вуго. Росдал администрациялдаса щвараб документалда чIваразда гьоркьор рихьизарун руго Мурад Жаватханов, МухIамад МухIамадмирзаев, АхIмадудин МухIамадов, Гъавсула МухIамадов, Жалалудин МухIамадов, МухIамад МухIамадов, ХIажимурад НурухIмаев, Насиб СулайманхIажиев, МухIамадтIагьир ШагIбанов ва ХIасан Борзиев. Росу тезе инкар гьабун чIарал, авиациялъул топазда гъоркь хварал харабиги руго гьезда гъорлъ.",
        "ГIизудинил ХIамзат,",
        "АнсалтIа – МахIачхъала,",
        "Авторасул суратал",
        "Щибха алъул ккараб?",
        "1990 абилеб соналдаса нахъе Дагъистаналда рац1ц1адал рищиял рук1инч1о. Рук1ана халкъалъе, росдае, церехъабазе г1арцал кьун росарал мандатал. Нилъеда лъала цо депутатасухъе къвариг1елалъ арал жамаг1атчаг1азда дос жинца ричун росарал гьаркьал ругин щибго нужеда цебе нечараб жо гьеч1ин абун бач1араблъи. Гьедин рит1ана нилъеца ДУМА-ялдеги Халкъияб Собраниялдеги «вакилзаби». Щибго миллаталъул ургъел гьеч1ев, гьеб биххун аниги жиндиего щолеб жоялъе гурони пикру х1алт1уларел г1адамал т1аде ккеялъ нилъерги рак1буссана ва г1емерисел рищиял комиссиялъ жидецаго т1уба-гьубазабуна. Гьеб киналъулго х1асил жакъа нилъеда бихьулеб буго. Рук1ун ратила ях1 бугел депутаталги, амма цо-цо ях1 гьеч1ез кинабго къинабуна гьоркьоб. Гьеб буго нилъер ургъелгьеч1олъиялъул пашманаб х1асил. Жакъа цониги х1акимчи жанив лъун вугилан раг1идал нилъ рохулел руго, рокъоб ч1ухь бан бихьидал г1ажаиблъула гьес бак1арун бугеб малалъул х1исабги гьабун. Щибха нилъеца гьабилеб т1ок1аб бажарулеб жо хут1ун гьеч1елъул. Нилъеца цин т1аде ккезаруна дол чаг1и, хадуб гьез нилъеда гьикъич1ого жидерабго х1ана. Цоги пачалихъазда кинаб бугониги гъалат1 ккани живго хъулухъалдаса нахъе уна чи, нилъераз абуни  – г1аксалда халкъалде г1айибал ч1вала.",
        "К1иго васги ч1ван къварилъиялда ругел Х1асанх1усеновазе кумек гьабизе Москваялъ вит1арав прокурор гурони ватулев гьеч1о. Кирха ругел нилъерал? Гьеч1о. Рук1инеги гьеч1о. 28 соналъ нилъер х1алихьалъиялъ г1езарурал т1адчаг1аз щибха гьабилеб, жакъа жидерго бут1рул ц1унизецин къуват гьеч1ел?",
        "К1удияб ах1и буго г1адамазул школаздаса авар мац1алъул т1ахьал нахъе рак1арулел ругилан. Буго гьединаб амру. Ц1ех-рех гьабидал лъана нилъер лъай кьеялъул министерствоялъ х1алт1и гьабич1ого ккараб иш бук1ин. Жиндир заманаялъ Москваялдеги рит1ун тасдикъ гьаризе кколел рук1ун руго т1ахьал. Аз абуни, г1арац гьеч1илан  рит1ун гьеч1о. Кибедай элде биччараб г1арац ана? Щибизе эзие мац1ги ц1арги, ц1ерг1адин жидеего щолеб г1арац бугеб мехалъ? Нилъецаго нилъго гъанкъана гьаб суалалда. Гьалъул г1айибги т1оцебесеб играялда лъай кьеялъул министерствоялда буго.",
        "Щибаб районалда буго жидерго казият. Х1атта рагьун руго Информационныял отделал. Гьелги нухмалъулез жалго реццулел алатазде руссинарун руго. Щибго ургъел гьеч1о х1алт1ухъабазул харжазул, гьезие ч1езарурал квег1енлъабазул, казият щиб мац1алда хъвалеб бугеб ва цогидалъул, жидерго сурат т1оцебесеб гьурмада батани кинабго лъик1 бук1уна. Жидедаго т1ад ругезда  бихьизе ва раг1изе бук1ине, данделъабазда лъаниги лъач1ониги бицуна г1урус мац1. Цониги кагъат бук1унаро маг1арул мац1алда хъвараб, киг1ан хъвазе бегьулебги. (Гьаб киназдаго абизе бегьиларо, руго цо-цо бак1ал сахал бут1рул ругелги). Нилъеда лъалеб гьеч1о киг1ан г1урус мац1 бицаниги нилъ маг1арулалъун хут1улеблъи ва нилъеца нилъерго къимат гьабунаг1ан цогидазда цереги къадруялда рук1унеллъи.",
        "Гьединго маг1арухъ цониги бак1 гьеч1о нилъер мац1алда росдал ц1арал хъвараб. Киг1ан берцин бук1инареб к1иго яги лъабго мац1алда нухраг1алда бугеб иг1лан хъван бугони. Гьелъиеги изну лъицаха кьезе кколеб? Гьукъун гьеч1еб жоялъе изнабиги х1ажалъуларо. Нилъ руго нилъее конституциялъ кьурал ихтиярал х1алт1изаризе к1вах1аллъун, дова кисаялиго чи вач1ине кколин нилъер г1умру лъик1лъизабизеян.",
        "Исана т1орит1арал рищиязде г1адамал рач1ана, гьаркьал кьуна. Цеве вук1аравго бет1ерасда ц1ар ч1вана дагъистаниязги. Гьелъие бищун цебесеб г1илла батила Дагъистаналда г1адлу гьабизе лъугьин – цо-цо х1акимзаби жанир т1амун, ц1ех-рехал гьарун лъугьунеб бугеб хиса-басиялъ божилъи ц1ик1к1ун. Гьанжениги г1адлу бит1арав т1адчи вач1ин халкъалъе рек1ее г1ун батани",
        "Къалам, дуца щуре щакъиялдехун",
        "Кьолбол мугьру",
        "Фазу ГIалиевалъул цIар кьуна МахIачхъалаялъул Гьудуллъиялъул паркалъе",
        "2017 соналъул 11 декабралда Дагъистаналда кIодо гьабуна машгьурай шагIир, хъвадарухъан, публицист, жамгIияй хIаракатчIужу, инсанасул ихтиярал цIунулел идарабазул вакил, Дунялалъул ракълил комитеталъул Дагъистаналъул отделениялъул нухмалъулей, улкаялъулги халкъалда гьоркьоселги премиязул лауреат Фазу ГIалиевалъ 85 сон тIубай.",
        "«Дица дур рухIалъе битIулеб буго…»",
        "11 декабралъул радал Фазу ГIалиевалъул асарал цIалулел ва гьелъул гIага-божарал гIадамал щвана МахIачхъалаялъул МухIамад Танкаевасул цIар кьураб къотIноб бугеб гьелъул хабатIе. Гьабуна гьениб дугIа-алхIам. Хадуб, къаденахъе, 15.00 заманалда Дагъистаналъул нухмалъулел, Россиялъул батIи-батIиял регионаздаса гьалбал ва Фазул асаразул асирал ракIарана шагIиралъул цIар Гьудуллъиялъул ахалъе, сквералъе кьолеб дандеруссиналде.",
        "ШагIиралъул хIакъалъулъ лъикIал, мустахIикъал рагIаби абуна Дагъистаналъул бетIерасул ишал тIуразарулев Владимир Васильевас, Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадовас, Россиялъул Хъвадарухъабазул союзалъул секретарь, «Московский литератор» газеталъул бетIерав редактор Иван Голубничияс, хъвадарухъаналъул вас, Дагъистаналъул «Лезгинка» ансамблялъул нухмалъулев Жамбулат МухIамадовас, МахIачхъалаялъул мэр Муса Мусаевас ва цогидазги.",
        "Дагъистаналдасан баккула бакъ…",
        "Хадуб, 16.00 заманалда, Максим Горькиясул цIар лъураб ГIурус театралда МахIачхъалаялда тIобитIана Фазу ГIалиевалъ 85 сон тIубаялда хурхун, литературияб данделъи.",
        "Россиялъул Федерациялъул Советалъул нухмалъулей Валентина Матвиенкоца, Фазу ГIалиевалъул юбилей баркун, бачIараб телеграмма цIалана Дагъистаналъул парламенталъул вице-спикер Камил Давдиевас. Хъвадарухъаналъул асаразул ва жамгIияб хIаракаталъул бицун, калам гьабуна Дагъистаналъул вице-премьерасул ишал тIуразарулев Анатолий Карибовас. Гьединго шагIиралъул хIакъалъулъ рекIелъе бортулеб куцалда кIалъаял гьаруна Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадовас, Чачан Республикаялъул Хъвадарухъабазул союзалъул нухмалъулев, халкъияв хъвадарухъан Канта Ибрагьимовас, Хунзахъ мухъалъул бетIер СагIид Юсуповас, Фазу ГIалиевалъул вас МахIач МухIамадовас ва цогидазги.",
        "Канта Ибрагьимовас абуна жидеца сундасанго дагъистанияздаса ва Дагъистаналдаса мисал босулилан, бакъги Чачанлъиялде Дагъистаналдасан баккулилан. Халкъазул гьоркьорлъаби лъикIлъизариялде, адабияталъул ва маданияталъул хIаракатчагIазги миллатазда гьоркьор цоцазул адаб-хIурмат цIунарал хурхенал рукIинариялде буссараб калам букIана Канта Ибрагьимовасул.",
        "Фазу ГIалиева дунялалдаго машгьурлъана «ГанчIида накъищал», «АнцIила микьабилеб их», «Ракьул гIерекъ гьороца босун унаро», «Кьолбол мугьру», «ХъахIилаб цIад» ва цогидалги тIахьаздалъун ва асараздалъун. Ракълил идараялъул вакил хIисабалдаги, жамгIияй хIаракатчIужу ва инсанасул ихтиярал цIунулей гIадан хIисабалдаги, гIемерал батIи-батIиял континентазде ва улкабазде щвана гьей, махлукъаталъулго масъалаби, гIурзаби, суалал рорхун руго гьелъул асаразда жанир.",
        "Къалам, дуца щуре щакъиялдехун",
        "Информациялъул «Гумбет» гIуцIи – улкаялъул ва республикаялъул шапакъатазул лауреат",
        "Гумбет районалъул администрациялъул данделъиялда гьабураб кIалъай",
        "Ахираб 3-4 соналда жаниб халкъиял информациялъул алатазул суал гьоркьоб лъураб Гумбет районалъул администрациялъул лъабабилеб данделъи буго гьаб. Цересел соназда анцIго лъагIалида жаниб цо нухалъцин гьаб темаялда дандеруссин гьабичIеб мехги букIунаан.XXIгIасруялде информациялъул къарнуйиланги абулелъул, гьанже информациялъулаб сиясаталде, политикаялде жеги цIикIкIараб кIвар кьолеб буго халкъалъ ва тIалъиялъ.",
        "Журналистика – фашизмалда данде",
        "Аралда таманча речIчIани, бачIунеселъ гIарада речIчIулилан хъван буго ХIамзатил Расулица «Дир Дагъистан» абураб тIехьалда. Исана нусго сон тIубалеб буго Октябралъул инкъилаб ккаралдаса. Гьеб хIурияталдаса хадуб багъарараб граждан рагъул заманалда редакторзаби чIвалаан, тIалъи хисарабщинахъе. Журналистал кидаго цебесеб кьерда рукIуна: халкъалда церехун, заманалда церехун, фронталда церехун…",
        "Юрий Левитан кколаан «СССРалъул аслияб гьаракь». Гьесул гьаракьалъ кьолел цIиял харбаз гIадамазул рекIелъ бахIарчилъи ва таваккал рижизарулел рукIун руго. Фашистазул бетIер Адольф Гитлерица жиндир тIоцевесев тушманлъун рагIизавун вуго Левитан, кIиабилев тушман СССРалъул бетIер Иосиф Сталин вукIун вуго. Левитан ккуралъухъ 250 азарго немцазул марка кьелин лъазабун буго Гитлерица. Москваги бахъун, бищун цеве гьев журналист гъанкъилилан хIинкъаби кьолев вукIун вуго фюрер. Левитан чIвазе хасаб къокъа хIадурун буго фашистаз. Тушбабаздаса журналист цIунизе, 1941 соналъул августалда гьев балъго Свердловск шагьаралде витIула. Совинформбюроялъул кIиазарго лъазаби цIалана Юрий Левитаница КIудияб ВатIанияб рагъул соназда. Гьесул харбал гьадин байбихьулаан: «ГIенекке! КIалъалеб буго Москва!...»  Берлин бахъиялъул ва КIудияб Бергьенлъи босиялъул рохалил хабарги Юрий Левитанил гьаракьалъ рагIизабуна дунялалда.",
        "Бакълъулазул ракьалъул информациялъул алатазул жакъа бугеб ахIвал-хIалалъул ва гьел церетIеялъе ругел ресазул суалал рорхараб гьаб кIалъай байбихьана журналистикаялъул бугеб кIвар бихьизабиялдалъун, КIудияб ВатIанияб рагъдаги информация тIибитIизабиялъул букIараб хIажалъиялъул бициналдалъун.",
        "КватIичIого тIаде щола 9 май – гIалхулаб фашизмалда тIад КIудияб Бергьенлъи босаралдаса 72 сон тIубалеб къо. Гьеб Бергьенлъи босана, миллионал рагъухъабазги партизаназги, фронталъги тылалъги гуребги, РагIуцаги Каламалъги, журналистазги хъвадарухъабазги. Азаридаса цIикIкIун рагъулав мухбир ва хъвадарухъан чIвана фронталда. Гьез жидер гьунарги гIумруги кьуна ВатIаналъе, гIаламалъе гIоло.",
        "Рагъулав корреспондентлъун хIалтIана тумазул хъвадарухъан Эффенди Капиев. Фронталда чIвана магIарул хъвадарухъан ва журналист Ражаб ДинмухIамаев.",
        "Гумбет районалдаса 1380 чи ана фронталде, улкаялъе гIоло рухIги кьун, тIавуссинчIо 866 чи. Гьаб кIалъаялда цебе бокьун буго киназдаго КIудияб Бергьенлъиялъул къо баркизе.",
        "Бакълъулазул басма – бакълъулазул тарих",
        "Рагъда хадусел захIматал соназ рагьана бакълъулазул бищун цебегосеб информациялъул алат - «Гумбет» басма. 1952 соналда биччана районалъул казияталъул тIоцебесеб номер. Дол соназда басмаялда цIар букIана «Гумбеталъул колхозчи». ТIоцевесев бетIерав редактор кколаан АсхIаб Киров. Исана 65 сонил юбилей кIодо гьабулеб буго бакълъулазул басмаялъ. 2017 соналъул авалалдасаго «Бакълъулазул басма – бакълъулазул тарих» абураб рубрикаялда гъоркь рахъулел руго, газеталъул подшивкаби рорхун, гьарурал цIех-рехал, обзорал, бетIерал редакторазул биографиял ва цоги баянал.",
        "КIудияб ВатIанияб рагъул тема ккола «Гумбет» басмаялъе аслиял темабазул цояб. Санайилго 9 маялде газеталъул гьурмазда рахъула доб кьалда гIахьаллъарал бакълъулазул хIакъалъулъ очеркал, ракIалдещвеял, харбал, баянал. Исанаги рахъана гьеб темаялда гIезегIан макъалаби.",
        "Бакълъулазул ракьалъул информациялъулаб политика гьоркьоб лъурал районалъул администрациялъул данделъаби тIоритIана 2013 соналъул декабралда ва 2015 соналъул февралалда. Гьенибги лъикIаб къимат кьуна Информациялъул «Гумбет» гIуцIиялъул хIалтIуе.",
        "2015 ва 2016 соназда Информациялъул «Гумбет» гIуцIиялъ гIагараб ракьалда кколел лъугьа-бахъинал рихьизари, гIадамазул суалал рорхи ва тIалъиялъул сиясат халкъалда бичIчIизаби гуребги, республикаялъул жамгIияб гIумруялъулъги жигараб гIахьаллъи гьабуна.",
        "2015 соналъул августалда «ХIалтIулъ росарал бергьенлъабазухъ ва пайда бугеб жамгIияб хIаракаталъухъ» номинациялда «Гумбет» отделалъул нухмалъулесе кьуна Дагъистаналъул ХIукуматалъул ХIурматалъул грамота.",
        "«Гумбет» басмаялъ щибаб соналъ гIахьаллъи гьабула ЮНЕСКОялъ лъазабураб Халкъалда гьоркьосеб рахьдал мацIалъул къоялъ Авартеатралда тIобитIулеб МагIарул мацIалъул фестивалалда. Газета ва басмаялъул хIалтIухъаби мустахIикълъана гьеб фестивалалда кьолел гIезегIан шапакъатазе.",
        "Араб 2016 соналъул хIасилал гьарун, исана февралалда тIобитIараб Авар мацIалъул фестивалалда МагIарул миллияб автономиялъул шапакъатал щвана «Гумбет» отделалъул нухмалъулесе, гьединго «Гумбет» басмаялъул жавабияй секретарь Къурмагъиз ХIадисовалъе ва фотомухбир Гебек Гебековасе.",
        "Сапарал, цIех-рехал, пресс-турал…",
        "Бакълъулазул район лъикIаб рахъалъ бихьизабиялъе, гьанибе туристазул ва инвесторазул кIвар буссинабиялъе, гIадамазул гIумру ва тIалъиялъул хIаракат загьир гьабиялъе «Гумбет» отделалъ гIуцIула хъвадарулел, фотосуратал ва видео рахъулел журналистазул сапарал, пресс-турал, фототурал, блог-турал.",
        "Масала, араб 2016 соналъул январалда Гумбет районалъул росабалъе щвана ва суратал рахъана машгьурал фотокорреспондентал МухIамад ХIажидадаевас, Мурад ХIамидовас ва Шамил ХIажидадаевас. Гьединал сапаразда рахъарал росабазул ва гIадамазул фотосуратал хадурккун хIалтIизарула газет-журналазда, сайтазда, гьединго – районалъул календарал гьарулелъул, блокнотал, даптарал ва цогидаб печаталъул продукция къватIибе биччалелъул.",
        "2016 соналъул 23 апрелалда, МугIрузул соналда хурхун, МахIачхъалаялда Гьудуллъиялъул минаялъуб тIобитIана МагIарул басмабазул тIоцебесеб форум. Гьеб тадбиралда жигараб гIахьаллъи гьабуна бакълъулазул информациялъул алатазул вакилзабазги. Жакъа Дагъистаналъул ва магIарулазул журналистикаялъул бугеб хIалалъул бицараб кIалъай гьабуна Информациялъул «Гумбет» гIуцIиялъул нухмалъулес. Гьеб дандеруссиналда кьучI лъуна МагIарул басмабазул цолъиялъе.",
        "2016 соналъул 17 июлалда бакълъулазул ракьалде сапар, пресс-тур гьабуна МагIарул басмабазул цолъиялъул гIахьалчагIаз. Журналистал ва хъвадарухъаби щвана ЧIиркъатIа бугеб Дагъистаналъул пачалихъияб цолъизабураб тарихиябгун архитектурияб ГIалибег Тахо-Годил цIар лъураб музеялъул Гумбеталъул филиалалде, ЛъаратIа бугеб Зулумхановазул гьалдаберил музей-рокъоре, МелъелтIа бугеб Маданиябгун сахгьариялъул кIалгIаялде ва цоги бакIазде. Гумбет районалъул администрациялъул минаялъуб тIобитIараб дандеруссиналда, журналистикаялда цере чIарал суалал рорхун, кIалъана районалъул бетIерасул заместитель АхIмад Сулайманов, Дагъистаналъул Хъвадарухъабазул союзалъул секретарь, авар секциялъул нухмалъулев, «Гьудуллъи» журналалъул редактор, шагIир МухIамад ПатахIов, «Лачен» журналалъул редактор, хъвадарухъан ГIайшат Малачиева, «Миллат» газеталъул генералияв директор, «Дагъистан» журналалъул бетIерав редактор МухIамад БисавгIалиев, журналистал Зульфия ХIажиева, Зайнаб ГIалимирзаева, Шамил мухъалъул «Цолъи» басмаялъул бетIерай редактор ПатIимат ГьитIинова, Унсоколо ракьалъул «Ахихъан» газеталъул бетIерай редактор Саният КъебедмухIамадова ва цогидалги.",
        "Гьединго араб соналъул 20 сентябралда «Бакъул улка журналистазул объективалда» абураб сапар, пресс-тур тIобитIана, Гумбет районалъул гIемерисел росабалъеги щун, Информациялъул «Гумбет» гIуцIиялъ.",
        "Районалде ахIун рукIана «Виар» медиа-студиялъул хIалтIухъаби. Гьез фото-, видео- ва аэросъемка гьабун, батIи-батIиял рахъаздасан рахъана бакълъулазул росаби. Нилъер ракьалъул хIакъалъулъ документалиял фильмал ва цоги асарал хIадурулелъул, пайда босизе буго гьеб архивалдаса.",
        "Информациялъул «Гумбет» идараялъул хIаракаталдалъун тIобитIараб гьеб пресс-туралъул хIасилалда фотосуратал ва видео рахъана районалъул росабазул, тарихиял ва тIабигIиял памятниказул. Гьединал сапараз рес кьола район лъикIаб куцалъ бихьизабизе, этнотуризм цебетIезабизе ва инвестициязул рахъ лъикIлъизабизе.",
        "Гумбет районалъе кIвар бугел суалал рорхи гуребги, муниципалияб идара ва социалияб институт хIисабалда, Информациялъул «Гумбет» гIуцIиялъ жамгIиятгун, батIи-батIиял учреждениялгун цадахъ тадбиралги тIоритIула. Масала, библиотекабазда, школазда, лъималазул ахазда.",
        "2015 соналъул 26 октябралда бакълъулазул районалъул Аслияб библиотекаялда Информациялъул «Гумбет» гIуцIиялъул нухмалъулев дандчIвана МелъелтIа росдал школазул цIалдохъабигун, гьединго 2015 соналъул 25 ноябралда «Халкъиял информациялъул алатазул жамгIияталъе бугеб кIвар» абураб лекция цIалана МелъелтIа гьоркьохъеб школалда. ГIолохъанал мухбирзабазул школа гIуцIиялъе бажарараб хIалтIи гьабуна.",
        "Районалъул Аслияб библиотекаялда цIалдолезулгун дандчIвай тIобитIана 2016 соналъул 4 апрелалдаги. Гьединал тадбиразда цIалдолезе рикьула тIахьал, блокнотал ва печаталъул цоги продукция.",
        "ТIолгороссиялъул къецазда бергьана Инхоса ГIали-хIажиясул проект",
        "2016 соналда «ЧIагоял гьурмал: Гумбет мухъалъ ГIали-хIажиясул асарал цIалулел руго» абураб проект бергьана ТIолгороссиялъул Тимченкол цIаралда бугеб «ГьитIинал шагьаразул ва росабазул маданияб мозаика» абураб конкурсалда. Северияб Кавказалъул федералияб округалда гьеб къецалда гIицIго гьеб проект гурони бергьинчIо. Гьелъул хIасилалда Гумбет районалъе щвана ункънусазарго гъурущ. Рехсараб гранталъул сурсат хIалтIизабуна аваразул адабияталъе кьучI лъуразул цояв, литератураялъул классик Инхоса ГIали-хIажиясул асарал тIиритIизариялъе, хъвадарухъанасул цIар даим гьабиялъе. Гьеб проекталда рекъон, Гумбет районалъул Цолъизабураб библиотекаялъул гIуцIиялъе Инхоса ГIали-хIажиясул цIар кьуна, назмаби цIалиялъул къецал тIоритIана, Россиялъул гIадатияб маданияталъул Гумбеталъул централъул минаялъуб 2016 соналъул 29 декабралда шагIирасул рукъалъул макет рагьана ва цоги тадбирал гIумруялде рахъинаруна. Инхоса ГIали-хIажиясул назмиябгун гIелмияб ирсалъул хIакъалъулъ Дагъистаналъул халкъияв шагIир МухIамад АхIмадовас хъвараб тIехь басмаялда бахъизе хIадурулеб буго.",
        "Москваялдаги Краснодар краялдаги тIоритIарал Тимченкол фондалъул данделъабазда жигараб гIахьаллъи гьабун, Инхоса ГIали-хIажиясул асаразда тIасан хъвараб проект бергьиналъе квербакъана Информациялъул «Гумбет» гIуцIиялъул хIалтIухъабазги.",
        "Россиялъул ГIелмабазул академиялъул Дагъистаналъул гIелмияб централъул МацIазул, адабияталъул ва искусствоялъул институталда 2016 соналъул апрелалда тIобитIана Инхоса ГIали-хIажиясул литературияб ирсалда тIасан республикаялъул гIелмияб сессия. Гьеб данделъиялда кIалъай гьабуна Информациялъул «Гумбет» гIуцIиялъул нухмалъулесги. Гьединго рехсараб дандеруссиналъул гIахьалчагIазе рикьана Инхоса ГIали-хIажиясул тIахьал, «Гумбет» басмаялъул кьер бугел номерал, шагIирасул афоризмаз ва суратаз къачIарал хасал даптарал.",
        "2016 соналъул июлалда Информациялъул «Гумбет» гIуцIиялъул нухмалъулесул асарал бергьана Северияб Кавказалъул гIолохъанал хъвадарухъабазул ичIабилеб совещаниялъул къецалда. Адыгеялда тIобитIараб рехсараб совещаниялда лъикIаб къимат кьуна гьел асаразе ва цадахъаб тIехьалда рахъизе хIукму гьабуна. Гьеб тадбир щибаб соналъ тIобитIула Филатовасул цIар кьураб Социалиялгун экономикиял ва гIелму-лъаялъул программабазул фондалъги Россиялъул Федерациялъул Печаталъул ва халкъиял бухьеназул федералияб агентствоялъги цадахъ.",
        "МагIарул басмабазул цолъи ва «МагIарухъ» (avarpressa.ru) портал",
        "2016 соналъул 23 ноябрялда Расул ХIамзатовасул цIаралда бугеб Дагъистаналъул республикаялъулаб миллияб библиотекаялда тIобитIана Аваразул басмабазул цолъиялъул «МагIарухъ» ( avarpressa.ru ) абураб портал рагьиялъул тадбир. Гьеб дандеруссин бачана Информациялъул «Гумбет» гIуцIиялъул нухмалъулес. Рехсараб сайталъе редакторлъи гьабиги цадахъ бачунеб буго Информациялъул «Гумбет» гIуцIиялъ. Бакълъулазул тарихалъул ва гьанжесеб гIумруялъул бицунел макъалабиги рахъула гьеб порталалда. МагIарулазул гIаммаб годекIан ккола «МагIарухъ» сайт. Бокьилаан нилъер миллатцояз гьеб сайталдаса жеги цIикIкIун пайда босизе, гьенисан макъалаби цIалулезул къадар борхизе. Авар мацIалда къватIире рачIунелщинал газетазул ва журналазул нахърател ккола «МагIарухъ» сайт. «Гумбет» басмаялъул макъалабиги лъун руго гьеб порталалда.",
        "Гьединго бакълъулазул росабазул сураталги руго хасал галереязда. Гьел ккола «Гумбет» басмаялъул фотомухбир Гебек Гебековас рахъарал фотосуратал.",
        "13 январь ккола Россиялъул печаталъул къо. Гьеб махщалилаб байрам кIодо гьабун, щибаб соналъ Информациялъул «Гумбет» гIуцIиялъ араб лъагIелалъ лъикIаб хIаракат бихьизабурал хIалтIухъабазе Инхоса ГIали-хIажиясул цIар лъураб журналистикаялъул шапакъат кьола. 2016 соналъул хIасилал гьарун, гьеб премия щвана «Гумбет» басмаялъул жавабияй секретарь Къурмагъиз ХIадисовалъе, фотомухбир Гебек Гебековасе ва дизайнер ГIабдулхIамид ГIабдулкадировасе. 2015 соналъул хIасилазда рекъон, гьеб шапакъат кьун букIана Информациялъул «Гумбет» гIуцIиялъул хIалтIухъаби МухIамад МухIамадовасе, Марям МухIамадовалъе ва Раисат МухIамадовалъе. Санайилго Гумбет районалъул нухмалъулезги баркула бакълъулазул журналистазда Россиялъул печаталъул къо. Исана 13 январалда Информациялъул «Гумбет» гIуцIиялъул хIалтIухъабазда махщалилаб байрам баркизе рачIун рукIана Гумбет районалъул бетIерасул ишал тIуразарулев ГIабдулахIажи ГIабдулкъадиров, гьесул заместителал Малик Маликов, АхIмад Сулайманов ва цогидалги.",
        "Районалъул бетIерас баркалаялъул грамотаби кьуна Информациялъул «Гумбет» гIуцIиялъул нухмалъулесе, гьединго муниципалияб сайталъе информация хIадуриялъул иш гьабулел районалъул администрациялъул аппараталъул нухмалъулесул заместитель ГIабдурахIман Дайтмирзаевасе ва администрациялъул бетIерав специалист МухIамадхIабиб МухIамадовасе.",
        "Интернеталда бакълъулазул рагIи",
        "«Гумбет» казият бакълъулазул районалъул бищун некIсияб алат батани, XXI гIасруялда загьирлъана сайтал ва социалиял къокъаби. Дунялалъул бокьараб бакIалдасан районалъул хIакъалъулъ информация балагьун бажарула, Гумбет районалъул официалияб сайталъул кумекалдалъун. Гьеб сайталъул адрес ккола mo-gumbet.ru . Анкьида жаниб 10-20 цIияб хабар лъола районалъул официалияб сайталда. Гьеб хIалтIулъ лъикIаб хIаракат бихьизабулеб буго Гумбет районалъул администрациялъул аппараталъул нухмалъулесул заместитель ГIабдурахIман Дайтмирзаевас ва администрациялъул бетIерав специалист МухIамадхIабиб МухIамадовас. Амма районалъул киналго идарабаз гуро жиндир заманалда букIине кколеб информация сайталъе кьолеб. ЖамагIаталъул газа кьурдаги рекIунилан абураб авар аби ракIалде щвезабизе бокьун буго гьезда ва нилъеда киназдаго. Цадахъ лъугьун гьабуни, хIалтIи цебетIола. Информациялъул алатал ккола районалъул гьумер, нилъер матIу. Информациялъул алатазда ругел баяназда рекъон, кьола гIадамаз нилъер районалъе къимат. Гьединлъидал, сайталдеги газеталдеги кьолеб информация жеги цIикIкIинабизе, камиллъизабизе, мухIкан гьабизе ккун буго.",
        "Информациялъул «Гумбет» отделалъул буго телестудияги. Гьенир хIадурарал сюжетал, документалиял фильмал къватIире кьола районалъул, республикаялъул ва цоги сурсатаздасан. «Ютуб» абураб видеохостингалда буго Информациялъул «Гумбет» гIуцIиялъул хасаб гьумер. Ахирал соназда районалда ккарал кIвар бугел лъугьа-бахъинал лъун руго гьенир.",
        "Бакълъулазул ракьалъул официалиял аккаунтал, гьурмал гIуцIун руго машгьурал социалиял сайтаздаги: «Фейсбукалда», «Твиттералда», «Инстаграмалда», «Одноклассники» ва «Вконтакте» сайтазда ва цоги сурсатазда. Щибаб анкьалда 10-20 цIияб хабар лъола гьел сайтаздаги. «Фейсбукалда» гIуцIун руго «Бакълъулал», «Бакълъулазул басма. Гумбет», «Антитеррор. Дунялалъе – рекъел» абурал къокъаби. Гьел къокъабазул гIахьалчагIазул гIаммаб къадар анцIазаридасаги тIаде уна. АнцIаза-азар чияс цIалула Гумбет районалъул тарихалъул, жакъасеб къоялъул ва цебетIеялъул рицунел макъалаби. Гьеб ккола гIураб ракьалде рокьи букIиналъул ва гIагараб районалъул ургъел гьабиялъул хIасил.",
        "БакIаздаса мухбирзаби – жамагIатазул берал, гIундул, кверал…",
        "Советияб заманалда кутакаб кIвар кьолаан редакциялде рачIарал кагътазде, росабалъ хасал мухбирзаби рукIинариялде. Щибаб росулъ руго хъвадаризе гьунар бугел гIадамал. Бокьилаан районалъул информациялъул алатазулгун бухьен нужеца жеги щулалъизабуни ва лъикIлъизабуни. Гьеб мурадалда нижеда бажарарабщинаб ва барабщинаб гьабизе ниж хIадур руго.",
        "Россиялъул, Дагъистаналъул ва Гумбет районалъул нухмалъулезул политика халкъалда бичIчизабулеб буго Информациялъул «Гумбет» гIуцIиялъ. Питнаби тIиритIизаризе ва рагъаризаризе бокьараздехун ритIухъаб, букIине кколеб рагIиги абулеб буго бакълъулазул журналистаз.",
        "Хасавюрт – Кьохъ шагьранухалъул МелъелтIа – Сагъри участкаялда хъил тIураб цIияб нух гьаби, гьелъул рагIаллъабазда гъутIби чIей, Маданиябгун сахгьариялъул кIалгIа рагьи ва цоги социалиял бакIал рай гIадал, Гумбет районалъе цIакъго кIвар бугел, муниципалитеталъул цебетIеялъул бицунел харбал, Дагъистаналъул гурелги, федералиял ва дунялалъулго сайтазда ва цоги информациялъул сурсатазда къватIире кьола.",
        "Терроризмалда ва экстремизмалда данде гьоркьоб къотIи гьечIеб хIалтIи гьабулеб буго Информациялъул «Гумбет» гIуцIиялъ. «Гумбет» басмаялда, администрациялъул официалияб сайталда ва цоги сурсатазда къватIире кьола терроризмалъул зарал бичIчIизабулел макъалаби, документалиял фильмал, роликал.",
        "Информациялъул «Гумбет» гIуцIиялъул лъикIаб бухьен буго республикаялъул «Миллат» газеталъулгун, «Гьудуллъи» ва «Дагъистан» журналазулгун, «Москваялъул комсомолец», «Дагъистаналъул гIолилал» ва цогидал газетазулгун, «Дагъистан» РГВКялъулгун ва цоги каналазулгун. Бакълъулазул темабазда макъалаби рахъула ва передачаби рихьизарула гьел СМИяз.",
        "Шамил имамас 220 ва Игьалиса Чупалас 140 сон тIубаялде",
        "Гумбет районалъул администрациялъул культураялъул, физическияб культураялъул, спорталъул, гIолилазул политикаялъул ва туризмалъул отделалъулгун, лъайкьеялъул отделалъулгун ва цогидал идарабазулгун цадахъ рекъон хIалтIи гьабулеб буго Информациялъул «Гумбет» гIуцIиялъ.",
        "Нижеца гьединго гIахьаллъи гьабула республикаялда ва гьеб бахун къватIирехунги тIоритIулел литературиял тадбиразда, жюриялда гIахьаллъун, къимат кьола конкурсантазе ва цоги жамгIиял ишал тIурала.",
        "«Шамил имамас 220 сон тIубаялде» рубрикаялда 2017 соналда «Гумбет» басмаялда рахъулел руго КIудияб Кавказалъул рагъул темаялда макъалаби. Гьединго Информациялъул «Гумбет» гIуцIиялъ 2017 сон Гумбет районалда Игьалиса Бияхъайил Чупаласул лъагIеллъун рагIизабуна, гьев гIалимас ва шагIирас исана 140 сон балеб букIин хIисабалдеги босун. Чупаласул асарал ва гьесул гIелмиябгун шигIрияб ирсалъе къимат кьурал макъалаби рахъулел руго «Гумбет» басмаялъул гьурмазда.",
        "Аралда таманча речIчIани…",
        "XIXгIасруялда – Шамил имам, XX къарнуялда – ГIабдурахIман Даниялов",
        "ГIабдурахIман Даниялов: 30 соналъ Дагъистаналъул тIалъиялда",
        "2018 соналъул 21 сентябралда Дагъистаналъул бищун кIудияб залалъуб – ГIурус театралда жаниб – тIобитIана бергьарав пачалихъияв хIаракатчи ГIабурахIман Даниялов гьавуралдаса 110 сон тIубаялъул хIурматалда данделъи.",
        "Гьаб макъалаялда авар мацIалда ГIабдурахIман Данияловасул биографиялъул цо-цо хIужаби ракIалде щвезаризе бокьун буго.",
        "ГIабдурахIман Даниялов гьавун вуго Дагъистан областалъул Гъуниб округалъул Ругъжаб росулъ 1908 соналъул 22 августалда. Даниялов хIалтIана Дагъистан АССРалъул ракьул суалазул наркомлъун (1937 – 1939), Дагъистан АССРалъул Совнаркомалъул нухмалъулевлъун (1940 – 1948), КПССалъул Дагъистаналъул обкомалъул тIоцевесев секретарьлъун (1948 – 1967), Дагъистан АССРалъул ТIадегIанаб Советалъул Президиумалъул нухмалъулевлъун (1967 – 1970).",
        "Даниялов къадаралде щун вуго 1981 соналъул 24 апрелалда, 72 сонил ригьалда.",
        "Бищунго захIматал соналда тIаде ккана гьесде Дагъистаналъе бетIерлъи гьабиялъул суал. Гьес хвезе течIо жиндирго гIаданлъиялъул нух, кумекалъе ватана репрессиязукье кколезеги цоги къварилъи тIаде бачIаразеги. КIудияб ВатIанияб рагъул соназда гьес дагъистаниял фашизмалда данде кьалде рахъинаруна, гьелдалъун гочинариялъул кьогIлъиги хъвачIо нилъер халкъазда.",
        "Рагъда хадусел захIматал соназда гьес гIуцIана нилъер республика. Данияловас 110 сон тIубаялъул дандеруссиналда гьарурал кIалъаяздасан бичIчIулеб букIана кигIан кIудияб хIалтIи гьес Дагъистаналда гьабурабали. Гьанжесеб Дагъистан ГIабдурахIман Данияловас гIуцIун бугилан абуни, мекъи букIинаро. Севералда цIиял ракьал тIаде рачIун руго, анцI-анцI заводал, фабрикал ран руго, ГЭСал эхетун руго, росабалъе ток бачун, нухал рахъун, бицун хIалкIолареб, кIудияб хIаракат нахъа тун буго.",
        "Рагъул соназда дагъистанияз кIудияб кумек гьабуна фронталъе, нилъер гIадамаз, кигIан ресукъго ругониги, данде рехана бугес бугеб ва гIуцIана «Шамил» абураб танказул колонна, рагъде ритIана ретIел-хьит, квен-тIех ва цоги хIажатабщинаб, рухъана хандакъал, кьалда бихьизабуна дунял хIайранаб бахIарчилъи. Гьеб кинабго хIаракаталда нахъа вукIана ГIабдурахIман Данияловги.",
        "МагIарул мацIги, маданиятги, адабиятги цIакъ рокьулел рукIун руго мунагьал чурадие. Гьес бергьараб квербакъи гьабун буго Дагъистаналъул хъвадарухъабазе, артистазе, художниказе ва цоги хIаракатчагIазе. Гьесул гIумру лъугьана хIикматаб, кигIан кIудиял захIмалъабазги къуркьизабизе кIвечIеб гIасрулъун. ГIабдурахIман Данияловасул дарсал, сонал анагIан, жеги цIикIкIун ричIчIизе руго дагъистаниязда.",
        "Данделъиялъул гIахьалчагIаз кIалъаязда абуна Дагъистаналъул тарихалда XIX гIасруялда Шамил имамас гIадаб кIудияб бакI кколин XX къарнуялда ГIабдурахIман Данияловасилан. Доб заманалда гIумру гьабичIезда бичIчIуларо гъол соназул бакIлъиги кьогIлъиги. Гьединаб захIматаб ахIвал-хIалалда чилъи цIунизе кIвей букIана Данияловасул киналго бергьенлъабазул бищун аслияб ва кIудияб. Аллагьас ахират лъикIаб кьун батаги гьесие. Амин.",
        "Къалам, дуца щуре щакъиялдехун…",
        "ХьвагIараб хвалчаца чаран къотIулел",
        "Инхоса ГIали-хIажиясул пикрабазул ралъад",
        "ХIурматиял «Миллаталъул» гьудулзаби, газета цIалулел! «Миллаталъул» редколлегиялъул гIахьалчагIазул чанго хIалтIи буго, цадахъ бачунеб, гьел хIалтIабазул гIемерисел руго жамгIиял, халкъалъул ургъалида тIоритIулел, рухIияб рохел щвей гурони, нижее квине хинкI кьоларел. Гьедин букIаниги, ниж чIаго рукIаго, гьел хIалтIаби цере рачине руго, иншааллагь.",
        "Гьаб анкьалда «Миллаталъул» редакциялда тIобитIана кIиабилеб «Адабияталъул сагIатги» – Дагъистаналъул адабияталъул классик, шагIир, гIакъил, гIалим Инхоса ГIали-хIажиясул асаразул бугеб тарихияб ва жамгIияб кIваралъул бицана Дагъистаналъул Хъвадарухъабазул союзалъул нухмалъулев МухIамад АхIмадовас, ГIали-хIажиясул ирсилав, полковник ГIабдулатIип ГIабдулатIиповас ва РАНалъул ДНЦялъул ИЯЛИялъул грамматикиял цIех-рехазул идараялъул нухмалъулев, филологиял гIелмабазул кандидат ГIабдулкъадирил МухIамадица.",
        "Гьеб передачаялъухъ ралагьизе бегьула «Ютуб» видеохостингалда бугеб «Миллаталъул» бокIоналда гьаб адресалда:",
        "Передача къватIибе бачIуна моцIида жаниб цо нухалда. Исана июлалда Гьигьалъа ХIажимухIаммад ХIусайниясул хIакъалъулъ бицине хIисабалде босун буго.",
        "«Адабияталъул сагIат» проекталда рекъон къватIире риччарал передачабазул дискал гьаризеги хIисабалде босун буго «Миллаталъул» редколлегиялъ. Тавпикъ кьеги магIарулазе магIарул яхIги махIги, мацIги цIарги, гIелмуги шигIруги цIунизе. Амин.",
        "ТIаса лъугьин цо жо буго, тIасан рахин, тIасанккей цIикIкIун буго цо-цо лотабазул. Гьеб тайпаялда лъикIаб рагIиги, гурхIел-цIобги, гIаданлъиги бичIчIуларо, гьел сахал хасиятал гьез тола загIиплъиялъул гIаламатлъун. ЦIал гьечIого хIебтIуларебги буго цо-цо къокъа.",
        "Гьединал ричIчIизе захIматал хIужаби гIемер руго. Футболалда абула, «цохIого кавабахъе торгIо кьабийилан». Дагъистаниял цIаги гъун рухIулел руго мадугьалзабаз. Нилъецайин абуни гьел мадугьалзабазе хасал районал гIуцIулел руго, гьел кодор ккун хьихьулел руго. Бугищ гьениб ритIухълъи? ГьечIо. Цо бихьизеги.",
        "МагIарулалги дагъистаниялги «вацлъиялъул гьоркьорлъаби церетIезарулел руго», цогидал нилъедаса цIоко бахъизе анищалда, сверун лъугьун, гъанчолел руго.",
        "ТIоцебесеб чачаназул рагъул заманалда чан магIарулас рокъор хьихьарал бакътIерхьудаса мадугьалзаби. Инсанасул гIамал буго гьабураб лъикIлъи кIочонареб, гьелъухъ баркала кьолеб, дугIа-алхIам гьабулеб. Баркалаго лъалареб агьлуялда щиб гьабилеб?",
        "ТIубарал халкъал квешалги лъикIалги рукIунаро. Амма жакъа нилъедаса бакътIерхьудехун ругел мадугьалзабазул тIалъиялъ бичIчIулареб сиясат билълъанхъизабулеб буго. Сунде гьелъ рачинелали заманаялъ бихьизабила.",
        "ГIемераб жо бараб буго нилъер щивасда. Жаваб кьезе кIолареб ишалде байбихьизе бегьуларо. КьучI тIамураб жо рагIалде бахъинабизеги ккола.",
        "Путин какулев, ГIабдулатIипов какулев, какизего бегьуларев чийищ Рамзан Къадиров? Малаикищ гьев? Жидер гIалхулаб гIамалалдаса эркенлъизе кIолеб батичIони, жаниб бахчун те абе гьеб. Гурони, жидеего квешаб буго - гьеб гIамалалъул лагълъукье ккарал рагIиятчагIазе.",
        "Дица чанго нухалъ хъвана Бороздиновское росулъа гIадамазул къисматалъул. Гочине ккарал гIадамазул къварилъаби рорхулел, ООНалъ тIоритIарал семинараздаги гьоркьоб лъуна гьеб суал. Гьенир данделъарал чачаназул вакилзабазе рекIее гIолароан гьеб масъала борхи. Гьединал гIузраби къватIире рахъизе бокьичIони, гьаричIого те гьел. Бицине нечарал такъсиралги гьарун, бокьа-бокьухъе кидалъизегIан хьвадизе ругел? Аллагьасда божулел бусурбабийиланги рукIунин, Гьесул диваналдаса щайха нахъе къаларел?",
        "Гьаб анкьалда цIидасан ахIи-хIур бахъана Бабаюрт районалдасан. Дилималъул гIаммаб магIишаталъул хъутаналда вукIарав 10-20 магIаруласда тIаде гурун вуго 150-200 лъарагIав. Гьениб бахъараб видеоялъухъ ралагьидал, сабру гьабизе захIмалъулеб сипат буго. Нуж бихьинал ратани, бихьинал гIадин, цо-цо ккун, бадиса бадире рагъе. ЦIукIаби гIадин, цоясда тIаде анцIгояв вуссинчIого. Гьединал кьаба-тункиял ккунгутIиялъе килищ килищалда кIутIарабгIанасеб хIалтIи гьабулареб Бабаюрт мухъалъул полиция ва тIалъи щиб гьабизе гIадамаз хьихьун ругел, кIал цIураб гIарацги кьун?",
        "Бабаюрт районалда лъарагI миллатчагIаз магIарулазул магIишатазул ферма, бокьал, гьорал рухIун рукIана цереги, кьвагьдон, гIадамал лъукъун рукIана. Гьелъулги чанцIулго хъван букIана. КидалъизегIан гьаб къапила гогьдаризабизе бугеб? МагIарулаз аза-азар соназ гIумру гьабурал бакIалги руго пачалихъалъ ккун – сахабщинаб пихъ бижулел ракьал ГЭСазул тIинде ана. Гьел станциял щущазарилилан рахъун гьечIо гурищ магIарулал.",
        "Къанун хIалтIунгутIиялъ ва бокьа-бокьараб гьабизе питначагIи теялъ, такъсиралда данде хадуб цунго бухIилеб тамихI гьабунгутIиялъ, хадубккун цIакъго кьогIал ва квешал хIасилазде рачине бегьула.",
        "Чачанлъиялда магIарулазул хобал",
        "1944 соналда хIал гьабун чачанал Гьоркьокьеб Азиялде гочинаридал, гьединабго зулмуялдалъун ВатIаналдаса Чачанлъиялде рачахъана Дагъистаналъул гIемерал росабазул гIадамалги. Дагъистан Республикаялъул Халкъияб Собраниялъ 2011 соналъул 24-абилеб марталда рахъккуна «Зулмуялъул къурбанал ритIухъ гьариялъул хIакъалъулъ» абураб федералияб къануналда данде кколедухъ Дагъистаналъул къанун хисизабиялъул. Гьелда рекъон, бигьалъабиги гIарцулаб рецIелги чIезаризе ккола ритIухъ гьаруразе, гьел хун ругони, гьезул наслабазе. Амма Гьоркьохъеб Азиялде хъамурал дагъистаниял гурони, Чачанлъиялде ритIарал сиясиял къурбаналлъун жеги рикIкIун гьечIо, гьединлъидал, пачалихъалъ гьезие кумек гьабизеги тIаде босулеб гьечIо.",
        "2011 соналъул 24 марталда Дагъистаналъул Халкъияб Собраниялъул депутатаз иргадулаб данделъиялда гьоркьоб лъуна ва рахъккуна сиясияб зулмуялъул къурбаналлъун лъугьарал чагIазда кверчIвай гьабиялъул хIакъалъулъ къануналъул. 1991 соналъул 18 октябралда къабул гьабураб «Зулмуялъул къурбанал ритIухъ гьариялъул хIакъалъулъ» абураб къануналда данде кколеб гьечIин республикаялъул къанунилан бихьизабун букIана Дагъистаналъул прокуратураялъ.",
        "Рехсараб къанун букIине кколедухъ хисизабизе хIалтIи гьабуна Халкъияб Собраниялъул сахлъи цIуниялъул ва рукIа-рахъиналъул сиясаталъул идараялъ. Халкъияб Собраниялде кIалъайдал, нижеда бицана щибаб хамиз ва шамат къояз тIолалго депутатал гIадамалгун дандчIваял гьаризе унилан, гьединлъидал хIалтIуда щивго гьечIилан. РачIине тIадал данделъияздецин раккуларелги гIемер руго гьел «халкъалъул лагъзал». Басмабаз чанцIулго хъвана гьелъул хIакъалъулъ.",
        "ХIалтIуде рачIарал цо-цо депутатаз баян гьабуна, гьеб къанун цебего рекъезабизе кколаанилан, жидецаги гьелъие гьаракь кьунилан. Республикаялъул прокуратураялде кIалъайдал, киналго хIалтIухъаби дандеруссиналда ругила, регIарав чи гьечIилан щвана жаваб.",
        "Дагъистаналъул ХIукуматалъул нухмалъулесул заместитель Ризван ГъазимухIамадовасеги бокьичIо баян кьезе. Рехсараб къанун гIумруялде бахъинабулаго, гIемерал кIуди-кIудиял суалал церечIана тIадчагIазда: чачаназул ГIавухъ район цIигьаби, ЦIияблак мухъалъул гIадамал нахъе рахъинариялъе биччараб пачалихъияб гIарац букIине кколедухъ хIалтIизаби ва гьел гурел цогидалги.",
        "Дагъистаналда хасаб багъа-бачари гIуцIун буго, чачаналго гIадин, хIал гьабун гочинарурал халкъаллъун гьанир ругел миллаталги рикIкIине кколилан. ДандечIеялъул тадбиралги гIемерал данделъабиги тIоритIана гьеб гIуцIиялъ.",
        "МагIарулазул гIемерал росаби зулмуялдалъун рачахъана Чачанлъиялде. Гьава-бакъ рекъечIогоги, ракъунги, унтабазги гьезул бащдал гъора хвана. ЧIарада районалъул Щугинуб росулъа Ибрагьим МухIамаднабиевги, росуцоязда цадахъ, гIакъубаялдалъун къотIана Чачанлъиялъул Саясан районалде. Гьадин бицана гьес :",
        "Дир гIага-божаразул кIудиял хобал руго Чачанлъиялда. Гьенире гочинаридал, хвезе байбихьана гIолохъанаб гIел. ТIадруссун ватIаналде цониги чи ани, чIвазе къотIулаан гьев ва нахъбахъичIого гьеб амру тIубазабулаан. ХIажат буго, чачаналго гIадин, дагъистаниялги зулмуялъул къурбаналлъун рикIкIине ва къанунияб къагIидаялда ритIухъ гьаризе. Халкъияб Собраниялъ гьоркьоб лъураб къануналда гьедин хъван гьечIо.",
        "Бакълъулазул районалдаса ТIаса Гьарадирихъа Будунил ГIалибуладица бицана, кулакилин абун Гъиргъизиялде хIал гьабун ритIарал гьесул гIагарал гIадамазе къануналъ рихьизарурал бигьалъабиги рецIалил гIарацги щвечIилан.",
        "МагIарулазул шагIирзаби ХъахIабросулъа МахIмудил ва ЦIадаса ХIамзатил гьудул Гьарадирихъа ХIасанил Шигьабудинги гочинавуна Гьоркьохъеб Азиялде. Гьесдасан лъана МахIмудил аслиял асарал. Исиблъиялда Шигьабудинида бихьараб гIакъубаялъул бицана гьесул гIагарав чи ГIалибуладица.",
        "Шималияб Кавказалда тарихияб ритIухълъи букIинабизе Россиялъул тIадчагIаз жигар бахъичIони, зулмуялъул къурбаназе рецIел кьечIони, гьанир гIумру гьабулел халкъал жеги рикIкIалъизе ва чиярлъизе руго Москваялъе.",
        "2011 сон",
        "ХЪАХIАБ РАС",
        "РакIалъ цIакъ яхI гьабун дун вугониги,",
        "ЯхI-къо реххун тана къванщил расаца.",
        "Рокъов жанив вахчун черх цIунаниги,",
        "КъватIив чIвазавуна ботIрол караца.",
        "Заманал сверула, сагIтал тирула,",
        "Сон хекко бачIуна, херлъун ватула.",
        "Херлъун чучун унеб черх бугониги,",
        "Черхалда кIал гьикъун, ракI бахIарлъула.",
        "РакI бахIарлъунилан черх цIилъиларо,",
        "Чорхол лугбузул гьан гургурун хадуб.",
        "Горбол щекI цIабуцIун мугъ битIиларо,",
        "Мугъзал гьод къулараб къо бачIун хадуб.",
        "Хошгелди, хъахIаб рас, хабар-жо, гьобол,",
        "Дир изну гьечIого кин мун бачIараб?",
        "Къванщида квалквадун, каранда рещтIун,",
        "Дун хIинкъизавуни хIакъ букIинарищ?",
        "Божилъуда бачIун гъванщилъ рещтIине,",
        "Берцинай ясалъул расинищ ккараб?",
        "Расги нечечIого каранде лълъвине,",
        "Кеке бугиланищ хIисаб гьабураб?",
        "Ясал рокьизе мун вас гурев лъала,",
        "Дирго кIалъай буго ракI чучиялъе.",
        "Мехго щвечIониги мун бачIинаро,",
        "ГъоркьбакI къачIачIелъул дун къварид вуго.",
        "Гьобол чIалгIарасул чIваги хIалилат,",
        "Рокъоб хIал гьечIелъул дун хIинкъун вуго.",
        "Гьалмагь рихарасул хваги халилат,",
        "Бахчараб бихьизе дун нечон вуго.",
        "Хванщинаб бакIалда рещтIунеб бумат,",
        "Щайдай бусен лъураб бачIун дир расулъ?",
        "Щалай къанщиналъуб къинлъарулеб руз,",
        "БачIун тIад рещтIиндал дир щаклъи ккана.",
        "Гьодриниб бахчараб расхIереница,",
        "ХIакълъун чIван рехана чIегIераб нухъа.",
        "ХIанчIакьа лъутулеб ракIтамахица,",
        "Боржине гьабуна босниса гъеду.",
        "Дир бетIер цIунараб чIегIераб нухъа,",
        "Рузица чIван хвараб ахир замана.",
        "БотIрода босен лъун букIараб гъеду,",
        "Боржун къватIиб араб къиямасеб къо.",
        "Дир магIарда рещтIун цо гIузру буго,",
        "Я гIазу лъаларо, я руз лъаларо.",
        "Гъоркь букIараб нухъа боржун ун буго,",
        "Я нахъ буссина гьеб, я буссинаро.",
        "Гьанже магIардаса гIазу инаро,",
        "МугIрул къуват хвараб къоялъ гурони.",
        "ГIазу бианиги, руз боржинаро,",
        "Бусен хараблъидал хадуб гурони.",
        "ГIазуги лъаларо, рузги лъаларо,",
        "Хъулбузда хьвадулев хъахIав хан вуго.",
        "Жиндехун къец бугел къиралзабиги,",
        "Къан ккун ритIун унев азнавур вуго.",
        "Гьобол рещтIун вугин хъаладул тIохда,",
        "ХъахIаб чеддай кьела, чайдай гьабила?",
        "Чай гьекъон, чед кунев гьобол гьев гуро,",
        "Хвалил чапар вуго черхалде щварав.",
        "Барзахалъул болълъе мун лъугьайилан,",
        "ХIакъав вазир вуго дуй хIинкъи кьолев.",
        "Чанги вазир вуго, чанги хан вуго,",
        "Ханзабазулги хан – ХъахIав хан вуго.",
        "Киназулгоги хан Мухтарасулги,",
        "Халикъ Аллагь вуго, алхIамдулиллагь.",
        "Инхоса Г1али-х1ажи",
        "Щиб гьабунги нилъер бечелъи, миллатаздалъун букIаниги, мацIаздалъун букIаниги, махщелчагIаздалъун букIаниги цIунизе кколеб бакIалда, нилъер цо гьитIинабниги хъулухъ кодобе щварав чияс «нилъерилан» абураб щинаб жоялда тIад мал чIола.",
        "Вай, дур бетIерчIахъаяв, мун гIурусазда берцин вихьизейин, доз кIодо гьавизейилан нилъедаго малал ралев вугев чи ватани, долги гIабдалзаби гуро, жидеего чед гьабуларес, чидае гурга гьабулареблъи лъаларел. Дуца дурго республикаялъул, дурго миллаталъул, дурго росу-ракьалъул, дурго эбел-инсул гьабулареб адаб-хъатирги, тIалаб-агъазги, цойгидазулищ гьабулеб? Гьабулаха мун кьун гIарацгун вичун восун вугебгIан заманаялъ.",
        "КигIан ургъаниги бичIчIизе кIоларо, щай дагъистаниязе Дагъистан бокьуларебали... Щай нилъеца нилъедаго данде рагъ балебали… Щай нилъ нилъерго бищунго кIудиял тушбаби ругелали... Щай гьединазухъ бугеб кинабниги кверщелалиги…",
        "ГIурус мацIалдалдаса гIурусалде буссинабизецин лъаларел чагIаз, магIарул мацIаладаса таржама гьабуни хIалтIиго хвелилан, гьал Путинил рагIаби гIурусалъ кьолел руго: «Вопросы сохранения и развития русского ивсех языков народов страныимеют важнейшее значение для гармонизации межнациональных отношений, обеспечения гражданского единства, укрепления государственного суверенитета и целостности России». РагIулеб бугищ? Гьадин абуна Путиница Йошкар-Олаялда букIараб данделъиялда. ГIурус мацIалъулго гIадин киналго мацIазулги бугила пачалихъалъе кIвар.",
        "Жиб-жиб халкъалъул ва миллаталъул ихтияр буго жиндирго мацI лъазабизе. Гьеб бугилан нилъер Республикаялъул Аслияб Законалдаги (Конституция) хъван буго. Гьанже магIарулалъ хъвараб жо бичIчIулел чагIиги дагьал ругелъул нилъер, рахьдал мацIал пачалихъиял мацIал ругилан абураб жоги кIудиял хъулхъазда ругел хIакимзабаздацин лъаларелъул, гIурусалъ, доб Аслияб Законалъул 11 статьяялда хъван бугедухъ кьолеб буго: «Государственными языками Республики Дагестан являются русский язык и языки народов Дагестана.В Республике Дагестан гарантируется всем народам, проживающим на ее территории, право на сохранение родного языка, создание условий для его изучения и развития».",
        "Щайха нилъер дагъистаниязда гьеб жо бичIчIулареб? БичIчIуларого гуро. БичIчIизе бокьуларого.",
        "ГIурус мацI лъазаби дагь гьабизе бегьуларилан абурал Путинил рагIабиги кьочIое росун, нилъер лъайкьеялъул министерствоялъ киналниги шагьаразул ва районазул лъайкьеялъул отделазде ритIун руго гьадин хъварал кагътал: «подготовить материал о проведенных родительских собраниях и поданных заявлениях родителей (законных представителей) при выборе для изучения родного языка с указанием выбранного языка в соответствии с частью 3 статьи 44 Федерального закона №273-ФЗ «Об образовании в Российской Федерации».",
        "Дица тIоцебего абичIищха, ал нилъер хIакимзаби таржамаялъе лъикIал гьечIилан, аз методистазда лъазабун буго, жив-жив цIалдохъасул эбел-эменги ахIун, «рахьдал мацIалъул дарсида гIодов чIезе бегьула дир вас (яс)», - илан хъвараб гIарза тIалаб гьабун гурони, рахьдал мацIазул дарсазде лъимал риччагеян. Гьале гъоб тIагъур босизе витIарас бетIер бачIиналъул мисал.",
        "Гьаб 8884 номералда гъоркь министерствоялъул сайталда бугеб кагътида, гIемер гIадамазда бичIчIуларедухъ хъварал, амма лъачIого гIоларел жалги руго. ХIалбихье цо нужецаго цIализе.",
        "БитIараб буго, миллиял гьоркьолъабазул ва гIурус мацIалъул советазул данделъиялда Путиница абуна гIурус мацIалде кIвар кьезе кколила, вуз лъугIарав чияс гIурус мацIалъул экзамен кьезе кколила, хIатта хIакимлъун чи восизе бегьуларила тIадегIанаб даражаялда гIурус мацI лъачIогойилан. Гьеб бугоха Россиялъулго масштабалда абурал рагIаби. Гьелдаго цадахъ, \"В целом, наравне с русским надо повышать уровень знания родного языка. Только так можно его сохранить и развивать на достойной основе\", - йила, жидерго миллиял мацIал цIунизеги, лъазаризеги, школазда малъизеги кколилан абуна Путиница.",
        "Ал нилъер чехьчурадал кире гIедегIун рукIунелали, «русский» - илан хъвараб бакI цIалун батула, «родной» - илан хъвараб бакI гьоркьоб биччан батула. Путиница Россиялъе гIурус мацI цIунулеб гIадин, республикаялъе рахьдал мацIал цIунизе тIадаб гьечIищ нилъер БетIерасда, лъайкьеялъул министерствоялда, шагьаразул ва районазул бутIрузда, жалго кIудиялилан кколел гIисинал хIакимзабазда?",
        "Щиб бицаниги, Аллагьас кьураб бечелъи цIунизе рес букIарал, амма гьелда мал бараз, Аллагьасда цебе гьелъул жаваб кьезе букIиналъ, рекIее цодагьаб рахIат буго.",
        "Гьалдолеб август",
        "Камиялги бергьенлъабиги",
        "Араб анкьалдаги дунял бакъалда сверун тирана, нилъер гIумруялъулъ хиса-басиял ккана. Дагъистаналъул, магIарул халкъалъул къисматалда хъинтIулел ишал рукIана. «Дун лъилъун бахъараб хур гIадин вуго»,– ян хъван букIана цо гIакъилас. Гьединго буго нилъер республикаги. Дагъистаналда хIалтIулел руго цIех-рехчагIи, гьез рагьулел руго гIемерал такъсирал. Улкаялдаго гьечIеб бацIцIалъи гьаниб букIинабилилан лъугьун руго цо-цоял. Республикаялъул вице-премьерлъун вукIарав Билал ГIумаровасда тIад диван гьабизе байбихьулеб буго. 11 миллион гъурущалъ улкаялъе зарал гьабунилан гIайиб гIунтIизабулеб буго гьесде. Гьединал халгьабиял ва ишал анцI-анцI, нус-нус руго.",
        "Августалъул бухIи",
        "20 соналъ цеве 21-абилеб августалда зулмучагIазул квералдасан къадаралде щвана Дагъистаналъул муфти СаййидмухIаммад-хIажи Абубакаров. Гьесул эмен, машгьурав динияв хIаракатчи, тохтур, профессор ХасмухIаммад-хIажи Абубакаровас гьал мухъазул авторасулгун букIараб гара-чIвариялда абун букIана вас чIваялда нахъа тIадчагIи ругилан… Анлъго соналъ цеве 28 августалда камуна машгьурав динияв хIаракатчи ЧIикIаса СагIид-апанди.",
        "179 соналъ цебе августалда Шамил имамас рехун тезе ккана АхIулгохI. 159 соналъ цебе 25 августалда Гъуниб магIарда Кавказалъул халкъаз эркенлъиялъе гIоло гьабулеб къеркьеялъе ахир лъуна.",
        "19 соналъ цебе августалда Дагъистаналде гьужумал гьаруна халкъазда гьоркьосел террористаз. Гьанжеги лъугIун гьечIо гьеб рагъ багъарарал хъачагъазул ишазул цIех-рехал гьарун ва кьун гьечIо гьезие къануниябгун инсанияталъулаб къимат. Жеги халатрахъунел руго гьел террористазул такъсирал къватIир чIвазариялъул хIалтIаби. Гьал къоязда цIех-рех гьабун бахъана 1999 соналда Дагъистаналде тIаде кIанцIарал Марат Даутовасул, Дамир Мухатдиновасул, Руслан Аджибрагимовасул ва Батырбек Бакиевасул ишалъул. «Коммерсантъ» басмаялъ хъвалеб буго Басаевасул ва Хаттабил хъачагъазда гьоркьоб букIараб «Нугъаязул батальоналъул» террористал кколин гьелилан. 1999 соналда Болъихъ ва ЦIумада районазда тIаде кIанцIарал хъачагъазул 71 террорист туснахъалда тIамун вуго, 28 чабхъадулав жеги валагьулев вуго. «Нугъаязул батальоналдаса» 60 хъачагъ хасал операциязда тIагIинавун вуго. 1999 соналъул 7-24 августалда Болъихъ ва ЦIумада районазде азаридаса цIикIкIун хъачагъ тIаде кIанцIанин ва гьеб рагъда 33 аскарияв чIванилан баянал кьолел руго низам цIунулел идарабаз ва цIех-рехалъул гIуцIабаз.",
        "АнцIго соналъ цебе августалда Кавказалда цIидасанги рагъ багъарана – Югалъулаб Осетиялда тIаде кIанцIана Михаил Саакашвилица нухмалъи гьабулеб Грузия ва байбихьана «Щуго къоялъул рагъ».",
        "Трампил Путинихъе кагъат, пенсиязул суал – референдумалде, мекъи ккараб НАТОялъул ракета…",
        "Россиялда ахIвал-хIал кутакалда лъикI бугилан абуни, гьереси букIина. Пачалихъалда цере чIун руго чIахIи-чIахIиял суалал ва цIияб заманалъул кIалгьикъиял, тIурачIого рес гьечIел гIузраби. БакътIерхьул улкабаздаса, НАТОялдаса рагъулаб рахъалъ нахъеккезе чIеларилан, цIидасанги «цIвабзазул къеркьей» ва ярагъ гьабиялъул рахъалъ къец руго сиясаталъул цебесеб кьерде рачIун. СШАялъул Конгрессалъ ва тIалъиялъ нахъаса къотIичIого Россиялъул экономикаялда зарал щущезарулел руго, цIи-цIиял санкциялги рахъун. Гьеб киналъулго хIасилалда микьабилеб августалда гъурущ учузлъана, 2016 соналда букIараб даражаялде ккана, долларалъухъ – 65 ва евроялъухъ 76 гъурущ буго гьал къояз.",
        "Россиялъулги СШАялъулги гьоркьорлъаби лъикIлъизаризе кколилан абураб кагъат битIун буго Дональд Трампица Владимир Путинихъе. Телефоналъ кIалъан тIубалеб масъала букIинчIеб куц буго гьеб. Кагътидаса хадур жеги цIикIкIуна санкциял.",
        "Россиялда пенсиязул ригь борхизабиялъул суалъул рахъалъ референдум тIобитIизе бугин абулеб буго. Улкаялъул ЦИКалъ гьелъие ихтиярги кьуна. Эстониялъул зодоб гвангъун буго Испаниялъул рагъулаб ракета. Гьеб мекъи ккун кьвагьун араб жо бугилан руго НАТОялъулал. Россиялъул гIорхъода гьединал ишал ккеялъ рахIатхвезабуралги руго. Ракета билулеб НАТО, рагъде иш ккани, пайдаго гьечIеб гIуцIи батилилан релъа-рохун баянал кьолел Россиялъул МИДалъул вакилзабиги руго. Улкаялъул Северияб флоталъул рагъулал гуми Ла-Манш къотIун лъодолел руго.",
        "Анкьго школа, коррупция, нухмалъулел рищи…",
        "2018-2019 цIалул соналде хIадурлъулеб буго Дагъистан. Республикаялъул премьер Артем Здуновас гьеб суал гьоркьоб лъураб хасаб данделъиги тIобитIана. ГIемерал соназ бан лъугIинчIого букIараб анкьго школалъ тIоцебесеб сентябралда нуцIби рагьизе ругилан баян кьолеб буго. Гьединго, Дагъистаналъул гьанжесеб тIалъиялъ халкъалде хитIаб гьабуна, такъсирчилъи, ришватчилъи, коррупция къезаризе цадахъ рекъон хIалтIизе рачIаян. Гьеб мурадалда гIуцIараб хасаб планги буго.",
        "Июль-август моцIазда республикаялда тIобитIулеб буго «Дир Дагъистан» абураб, Расул ХIамзатовас машгьур гьабураб цIаралда гъоркь нухмалъулел рищулеб, хъулухъчагIазул нахърател гIуцIулеб къец, конкурс. Гьенибе гIарза кьун буго 11 азаргоялдаса цIикIкIун чияс. Гьезул 6150 чи ворчIун вуго кIиабилеб бутIаялде – тестазе жавабал кьолеб тадбиралде. Гьезулги кIинусго чи ворчIулев вуго финалалде ва гьел рикIкIине руго хIалтIухъабазул, нухмалъулезул нахърателлъун. Заманаялъ бихьизабила гьеб къец ритIухъаб ва Дагъистаналъе пайдаяб лъугьарабищали.",
        "Дагъистаниял руго, тату хун, ракI унтун, Каспийскалда йиларай микьго сон барай Калимат ГIумарова ялагьулей. Аллагьас квербакъи гьабеги гьей ялагьулезе ва гьеб хIалуцараб ахIвал-хIал гIодоцине, сах-саламатго, къварилъи ккечIого, гьей гьитIинай яс ятизе хъван батаги. Амин.",
        "Танк ва эркенаб гугари",
        "2018 соналъул 3-5 августалда Москва областалъул Одинцово шагьаралда тIобитIана эркенаб гурагиялъул рахъалъ Россиялъул чемпионат. Гьениб мухIканаб бергьенлъи босана Дагъистаналъул командаялъ. Республикаялъул эркенаб гугариялъул рахъалъ тIаса бищараб командаялъул капитан, Олимпиялъул чемпион ГIабдулрашид СагIадулаевас 97 килограммалъул цIияб цIайиялда щибаб речIчIиялда бихьизабуна кIудияб гьунар, махщел ва гуч. Финалалда гьев дандчIвана Европаялъул чемпион, Северияб Осетиялдаса спортсмен Владислав Байцаевгун. 8:1 хIасилалда, кьучIаб, щаклъи гьечIеб бергьенлъи босана СагIадулаевас. Гьединго меседил медалал щвана дагъистаниял Завур Угуевасе (57 кг), МухIамадрасул Идрисовасе (61 кг), АхIмад Чакаевасе (65 кг), МухIамадрасул ГъазимухIамадовасе (70 кг), АхIмад ХIажимухIамадовасе (79 кг) ва Даурен Куруглиевасе (86 кг). ЦIайиялъул ичIго категориялда, даражаялда анкьго меседил медаль Дагъистаналъ босана. ГIаммаб куцалда 16 медаль щун буго нилъер республикаялъул командаялъе – анкьго «месед», кIиго «гIарац» ва анкьго «мазгар».",
        "«Миллат» казияталъул редколлегиялъул рахъалдасан баркула Дагъистаналъул гугарухъабазда гьел тIадегIанал бергьенлъаби ва гьарула хадурккунги жеги кIудиял спорталъул тIогьал квегъизе тавпикъ.",
        "Авар басмабазул цолъи ва цере ч1арал  масъалаби",
        "Ассалам г1алайкум, х1урматиял маг1арулал! Нилъер гьаб дандеруссин баракатаб ва миллаталъе пайда бугеблъун лъугьайги.",
        "Авар басмабазул цолъи г1уц1аралдаса бана к1иго сон. Гьеб г1уц1иялъе г1иллалъун бук1ана районазда ва республикалда къват1ире рач1унел казият-журналазда х1алт1улел редакторзабазе ва мухбирзабазе методикияб кумек бук1ине, лъик1аб-квешаб дандбан, г1олел-г1оларел рахъал ц1ехон, х1алт1и цебет1езаби ва заманалда рекъон гьеб бачин. Гьеб г1уц1иялде гъорлъе уна г1емерисел маг1арул мац1алда рахъулел казиятал ва журналал. Кинаб бугониги сиясат яги цогидал мурадазе г1оло г1уц1араб цолъи гуро гьеб. Гьаб к1иго соналда жаниб нижеца гьаруна чанги районазде сапарал, дандч1вана редакциялъул  ва администрациялъул х1алт1ухъабигун, гьаруна тарихиял бак1азде, ва миллаталъе к1вар бугел бак1азде пресс-турал. Гьеб киналъулго х1асил гьабун абизе бегьула, миллияб басмаялъ, ресалда рекъон, жиндаго цере ч1арал масъалаби т1урарел ругин.",
        "1990 абилел соназде щвезег1ан рук1арал казиятазул цониги къан гьеч1о, щибаб районалъул нухмалъиялъ х1аракат бахъана гьел ц1унизе. Республикаялъул даражаялда рахъула цо казият ва лъабго журнал. Миллатал журарал районаздаги руго маг1арул мац1алъул цо-цо гьумер гьоркьоб лъун рач1унел казиятал – Лаваши ва Кизилюрт мухъал. Х1укуматалъул харжал гьеч1ого  къват1ире рач1уна лъабго динияб темаялъул казият: «Ассалам», «Нурул Ислам», «Муг1алим», ва республикаялда цох1ого цо, цоги миллатазул гьеч1еб, эркенаб казият «Миллат». Руго жидерго жамаг1атал лъик1 лъугьун рахъулел казияталги - «Сугъралъ, «Гьидалъ» г1адал.",
        "Жалго казиятазул тиражалъухъ, макъалабазул, темаялъул ва г1уц1иялъухъ балагьидал, руго г1езег1ан г1оларел рахъалги. Масала, тираж. Гьел киналго к1иго яги ц1ик1к1ун къадаралъ дагьлъун руго. Гьеб цох1о гьезие бугеб г1узру гуро – киса-кибего буго гьедин. Цоги-цоги баян кьеялъул алатал раккиялъ бугин тезе бегьула гьеб. Амма, казият буго сунцаго хисулареб, нахъе ц1унун бук1унеб, нилъер г1умруялъул яшав-маг1ишаталъул мат1у. Тираж ц1ик1к1иналъ бицуна  г1адамал х1укуматалъул ишазда ва жамг1ияб г1умруялда г1ахьалъулел рук1ин.",
        "Хъвалел макъалабазул халгьабуни, г1емерал руго казиятал районалъул г1умру бихьизабулел, руго заг1ипал казияталги. Гьезие бугеб г1унгут1и – журналистал, специалистал гьенир гьеч1олъи. Ц1акъго г1емер руго районалъул нухмалъулесул ишал рицун гурого, цоги рахъалде к1вар кьоларелги. Мац1алъул рахъалъ босани, к1удияб гъалат1лъун бихьула маг1арулалъ хъвазе рес бугеб макъала г1урус мац1алда биччай. Г1иц1го бюджет бикьиялъул лъазабиял, яги кинал ругониги кагътал, хит1абал таниги бегьилаан гьеб мац1алда. Гьеб г1унгут1и нижеца рик1к1уна махщел камилал, мац1 лъалел х1алт1ухъаби дагь рук1иналъ ккараб бугин. Х1алт1ухъабазул къадар босани, руго районал цох1о чиясде рехун казият таралги. Г1емерисел бут1уз к1вар буссинабулеб буго жамг1иял гьиназда (Фейсбук, Инстаграмм ва гь. ц.) яги районалъул сайтазда х1алт1и гьабиялде. Гьенибги батула щивасул данделъи г1урус мац1алда бицунеб, цониги бат1ияб миллаталъул чи гьеч1онигицин. Гьеб жо ц1акъ рекъон гьеч1о, гьудулзаби.",
        "Щибаб районалъул Администрациялда буго Информациялъул отдел. Гьел квеш х1алт1улел гьеч1о. Амма, бищун лъик1 гьел х1алт1ула гьеб отделалъул нухмалъулевлъун казияталъул редактор вугони. Цо-цо районазда гьедин буго, гьеб х1алт1иги цебет1олеб буго. Казияталъул тиражги борхизе, районалъул масъалаби, г1адамазул г1узраби, росабазул г1умру, яшав бихьизабизе ккани, гьелъие х1алт1ул шарт1ал ч1езаризе ккола. Жакъа чанго редакция буго рек1ине автомашина гьеч1ел. Гьезие ц1акъ зах1мат буго росабалъе щвезе, яги хасало гъутабазде, цогиги маг1ишатал ругел бак1азде, яги район тун къват1ибехун гьарулел тадбиразде щвезе. Гьелъ г1емерисеб х1алт1и гьабич1огоги хут1улеб буго. Киг1ан зах1малъаби ругониги жидерго х1алт1и редактораз рак1бац1ц1адго гьабулеб буго. Гьезда гьоркьоса мисалиял казиятал ва редакторал ккола: Гумбет мухъалъул «Гумбет» - редактор Х1. Г1изудинов; Шамилил мухъалъул «Цолъи» - редактор П. Гьит1инова; Хунзахъ мухъалъул «Росдал зах1матчи» - редактор П. Мух1амадова; Ц1умада мухъалъул «Ц1умадисезул гьаракь» - редактор Г1. Малачдибиров; Гъуниб мухъалъул «Гъуниб» - редактор М. Къебедов. Цоги редакторазги к1вар кьолеб буго гьезда релълъун рук1ине.",
        "Гьаб нилъер заманалда росабалъа г1емерал чаг1и шагьаразде рахъун, г1ат1иракьалде гочун руго. Кире гочаниги, росдалгун бухьен т1ун толаро нилъер г1адамаз. Казиятазеги х1ажат буго гьел, къват1ир ругел районцоязулгунги бухьен щула гьабизе, гьезул х1акъалъулъ хъван, гьезги казиятал т1алаб гьабулеб х1ал гьабизе.",
        "Нилъер тарих, маданият, адабият бихьизабулеб журнал буго «Гьудуллъи» - редактор М. Патах1ов. Гьеб журнал ахирал соназда ц1илъун бач1ана, ва дагь-дагьккун тиражги ц1ик1к1унеб буго. Гьединго лъималазе биччалеб журнал буго «Лачен». Гьеб к1иялдего к1вар кьун умумуцаги, муг1алимзабазги, маданият ва адабият лъазабулезги, х1акимзабацаги т1алаб гьабуни лъик1 бук1ина.",
        "Нилъ рекъон х1алт1ани, миллатги мац1ги ц1унун хут1изе буго, умумуца нилъее товухъе нилъецаги цебеса-цебе кьела намусги, ях1ги, бах1арчилъиги, адабги хадуб бач1унеб г1елалъе.",
        "Мух1амадрасул Г1умаров. «Авар басмабазул цолъиялъул» нухмалъулев",
        "Къалам, дуца щуре…",
        "РагIалда сангар бараб Сурхайил Щулияб гохI…",
        "ГIахьалчIиса МуртазагIали-хIажиясул асаразул аслияб тема – Кавказалъул рагъ",
        "Щибаб моцIалда къватIибе бачIунеб «Миллат» басмаялъул «Адабияталъул сагIат» передачаялда 2017 соналъул июлалда гьоркьоб лъуна гIалимчи ва шагIир ГIахьалчIиса МуртазагIали-хIажиясул гIелмиябгун назмияб хазина.",
        "«Адабияталъул сагIат: ГIахьалчIиса МуртазагIали-хIажи» абураб гьеб гургинаб столалда «Миллаталъул» редакциялда гIахьаллъана Дагъистаналъул Хъвадарухъабазул союзалъул авар адабияталъул секциялъул нухмалъулев, «Гьудуллъи» журналалъул редактор МухIамад ПатахIов, МагIарул басмабазул цолъиялъул нухмалъулев, РАНалъул ДНЦялъул ИЯЛИялъул соискатель, литературовед МухIамадрасул ГIумаров ва ГIахьалчIиса МуртазагIали-хIажиясул наслуялъул чи, тIадегIанаб категориялъул тохтур ГъазимухIамад ГъазимухIамадов.",
        "Данделъиялъул гIахьалчагIаз бицана ГIахьалчIиса МуртазагIали-хIажиясул асаразул аслияб тема КIудияб Кавказалъул рагъ букIанилан, живго шагIир гьеб рагъулъ гъазаваталда вагъулевги вукIанин. Кьалда бихьизабураб бахIарчилъиялъухъ Шамил имамас шапакъатги кьун букIун буго гьесие.",
        "«Имамзабазде» абураб машгьураб тарихияб поэмаялда 1839 соналъул риидал АхIулгохIда рагъда букIараб гьадинаб сипат-сурат, жакъа бугеб гIадин, цебечIезабулеб буго ГIахьалчIиса МуртазагIали-хIажияс.",
        "…Лъабабизе вахъарав имам Шамил вукIана,",
        "Жигьадалъе къвал бана, къварилъаби раччана,",
        "Диналде халкъ ахIизе, рухI бичун, кIвекIарана.",
        "Диналъул тушбабазул боял риххизаруна,",
        "Гьезул хъалаби рахъун, нахъегIан чIезаруна.",
        "Сордо борчIун, къо рукIкIун, къварилъи тIаде босун,",
        "Расуласул шаригIат тIибитIизе гьабуна.",
        "ГIурус пачаясулгун ссунареб кьалги ахIун,",
        "Бугъа гIадин, къеркьолев къоло щуго сон бана.",
        "Кваркьи-милъир гьечIони, цIудуца чан чIваларо,",
        "ЦIудуе куркьби гIадин, агIваналги рукIана.",
        "ХIабибасул бол бетIер багьадур Халид гIадин,",
        "Халкъалда цIар рагIарав ХIажимурад вукIана.",
        "Алжаналъул тахида таги мун, ХIажимурад,",
        "Мун камидал гурони, капурлъи тIаде къачIо.",
        "… Имам Шамилил шамлу шагьрабазда бикьарав,ШаригIаталъул дугъал дияназулъ рорхарав,",
        "Мугьажиразул бетIер, боязулги цевехъан",
        "Ахъбердил МухIамадги вукIаравинха цо вас.",
        "Накъира пун, къали чIван, къойилго тIаде гъолел",
        "ТIавагъитазул бидулъ хвалчаби лъадарарал",
        "Хириясул ГIалибег, дов Колоса Сурхайги",
        "Кинал ратанайилан гьикъе АхIулгIохIалда.",
        "РагIалда сангар бараб Сурхайил Щулияб гохI,",
        "Сурхай, мун чIваралдаса чIегIер бараб бахъичIо.",
        "Хунзахъа ГIалибегил бахIарчилъи бихьидал,",
        "Бихьинасги цIуясги гIажаиблъи гьабуна.",
        "ГIарадаялъ тIураб гъеж тIомода бан хутIидал,",
        "Хвалчаца цояб квералъ, хIатIикье ккун, къотIана.",
        "КIиябго гъеж гъуригIан гъазаваталъ чучичIев,",
        "Чорхолъа рухI босзегIан хIал хисизе биччачIев",
        "Щулалъул гохIил шагьид, Рихьуниса багьадурБалал МухIамад анищ цо хвалченгун виччазе.",
        "ГIашилтIаса Малачи, чармил ракI гъураб гъалбацI,",
        "Чан капурчиясулдай дуца бетIер къотIараб?",
        "Гьеб асаралда рехсон руго исламалъул ва Кавказалъул тарихалъулъе жидер цIарал арал, эркенлъиялъе ва диналъе гIоло рухIал ричарал бахIарзазул цIарал. Гьеб хIужаялъ жеги борхизабула рехсараб назмуялъул даража, литературияб гуребги, тарихиябгун документалияб асарлъун, заманаялъул нугIлъун гьабула гьеб къасидат.",
        "Имам Шамилил шавкат кутакалда билълъана,",
        "Щун бачIунеб гIор гIадин, гIажаибго бачIана.",
        "Цо лъагIалида жаниб анцIго хъала бахъана,",
        "БетIергьанас патхIу кьун, путухIатал лъугьана.",
        "Рорхатал мугIрул гIадал, гIалимзаби рукIана,",
        "ГIелму тагIаллумалъул таж ботIрода букIана.",
        "Имаматалъул къуват бергьарал соназул хIакъалъулъ гьал тIадехун рехсарал мухъал хъван руго ГIахьалчIиса МуртазагIали-хIажияс. Киналго мукIураб хIакъикъат ккола Имаматалъул заманалда Кавказалда кутакалда гIелму цебетIун букIин. Шамил имамас кIудияб кIвар кьолаан цIиял гIелазда гIелму лъазабиялде. Академик ХIамзатил ХIажияс хасаб мажмугI хъвана Имаматалда адабият цIилъиялъул (ренессанс) хIакъалъулъ. Гьеб заманалда нилъер халкъалда жанир загьирлъарал гIалимзабазул ва шагIирзабазул кьерда мустахIикъаб бакI ккола ГIахьалчIиса МуртазагIали-хIажияс.",
        "1826 соналда гьавурав МуртазагIали-хIажи къадаралде щвана 1925 соналда. Гьесда бихьана кIиго гIасру ва чанго батIияб гIуцIи, амма бищунго гьесие рекъолеб низам, гьайгьай, Имаматалъул букIана.",
        "ЛъабцIул лъелго хIежги борхун буго МуртазагIали-хIажияс. Гьесда лъалаан Шамил имамги, цоги машгьурал пачалихъиялгун гIелмиял хIаракатчагIиги. Гьесул гьудуллъи-гьалмагълъи букIана Инхоса ГIали-хIажиясулгун, Игьалиса Чупаласулгун, БакьайчIиса ЧIанкIалгун ва цогидалги гIалимзабазулгун ва шагIирзабазулгун. Агьлуялъ агьлу балагьула. «Ябуялъ – ябу, юргъаялъ – юргъа», – гьединаб аби буго магIарулазул.",
        "«Адабияталъул сагIат: ГIахьалчIиса МуртазагIали-хIажи» абураб данделъиялда гьев гIалимасул ва шагIирасул рухIияб дунялалде дагьабго гордо къирана «Миллаталъ». Тавпикъ кьеги нилъее халкъалъул рухIияб хазина лъазе, цIунизе, гьеб байрахълъун кквезе. ГIахьалчIиса МуртазагIали-хIажиясул ва цоги гIалимзабазул баракатги шапагIатги камугеги нилъее. Амин.",
        "Номералъул редакторасул пикру",
        "Нужго тIаде къулараб тIокIкIараб ицц кIочонге",
        "Неофашизмалъул аздагьо-борохь",
        "22 июналда 76 сон тIубала инсанияталъул тарихалда жаниб бищунго гIасияб рагъ байбихьаналдаса. Гьеб вахIшилъи ургъарал ва гьабурал чагIи ккола немцазул фашистал, миллиял террористал. Диналъул цIаралдасайилан гIадамал чIвалездасаги квешал руго миллаталъул цIаралдасанилан инсаниятго чурхъизе лъугьарал кIихIатIилал жанаварал. Неофашизмалъ бетIер борхулеб буго дунялалда. Гьезда нуж гьал чагIи ругоян, сахлъизе гIамал гьабеян абуни, гьезда рагIи абураздеги тIаде рала гьел, чакъалал гIадин, къокъаби ккун. Амма гьеб нахъегIанаб идеология дунялалда киданиги бергьине гьечIо.",
        "Гьелдаго цадахъ магIарул халкъалда рикIарулел, аваразул тарихалда сентIолел, лахIгIан чIегIерал гьерсал тIиритIизарулел къватIулъажалги камуларо. Цо-цояз болмацIалде гьарчал риччала, цогидаз росаби какула, лъабабилез магIарул миллаталъул хIубаллъун ругел гIадамазде гъегъ базе хIалбихьула.",
        "БолмацIалъе ва гIаммго авар миллаталъе баркала кьезе ккола дагъистанияз. БолмацI букIана аза-азар соналъ халкъазда гьоркьосеб мацIлъун ва жакъаги буго. Грузиялда Тбилисиялда бан буго гуржи мацIалъе ва алфавиталъе памятник. Гьеб буго лъикIаб мисал. МагIарул мацIги мустахIикъаб буго бокьараб памятник базе.",
        "Интернеталъул квачI базе щварабщинаб бакIалда аваралги авар мацIги какулел цо-цо гIаламатал кIихIатIилал жал загьирлъана ахираб заманалда. МагIарулазги магIарул мацIалъги жал чIвалел ругилан хъвалеб буго гьез. БолмацIалъ ва авар миллаталъ аза-азар соназ цIунана Дагъистан, тарих, гIадатгун гIамал. БолмацIалда букIана нус-нус соназ гIелмуги, назмуги, динги, рукIа-рахъинги, пикруги, анищги. Жидеца лъим гьекъолел иццазде тударулел цо-цо хIарамзадаби рахъун руго гьанже. Гьелни квер хьвагIун тезе бегьилаан, гьезул рахъ кколел нус-нус чагIиги раккулел гьечIелани, загьру жубараб гьеб гьерсилаб агитациялъ жидер бутIрул сверизарурал.",
        "БолмацIалъ нус-нус сон бана, гьеб лъазабуна, хIалихъе гуреб, гьелъул хIажалъи букIун. Нилъер халкъ чIухIизе бегьула болмацIалдасаги, тарихалдасаги, миллаталъул сахал гIадамаздасаги. Гьеб буго нилъер миллаталъул къанунияб ихтияр.",
        "ГьечIеб тарих ургъизе лъугьунелги руго жидедаса, зарал гурони, пайда гьечIел чагIи. МагIарулазулги Африкаялъул халкъазулги цого кьалбал ругилан, жагьилал ва гIелмуялъ ритIухъ гьаруларел, тIаса-масагоял жалги жанир къазарун, таманаб рохьги гъурун гьабураб кагъатги хвезабун, «тIахьал» риччалел руго. Кутакал тIахьалилан хадуб гьел чIандахарбазе реццалъул рецензиялги хъвалел руго. ГIелмуялда жаниб маргьабазул къагIида букIунаро. Цогидал нилъеда релъи гурони, гьединаб «хIаракаталъ» тIокIаб хIасил кьоларо.",
        "Дагъистаналъул цо халкъ Грециялъул пуланаб чIинкIиллъиялда бугеб къавмалдасан лъугьараб бугиланги руго томал хъван. Гьеб ккола фантастикаялъул жанралда кьабул гьабизе бегьулеб, амма хIакъикъияб ва гIелмияб кьучI гьечIеб, гIададисеб шура-хъури.",
        "ХIажат буго ритIухъаб балагьиги унго-унгояб пикруги. Мекъал пикрабаз рижизарула фашизмги, неофашизмги, терроризмги, манкуртизмги, цоги захIматал гIузрабиги. Аллагьас гьездаса цIунаги инсаният.",
        "МагIарулазул боял, жамагIатал",
        "ХIалтIуларес хIанчIуларо",
        "Дагъистаналъул бетIер Рамазан ГIабдулатIиповас бакълъулазул ракьалда маданияб кIалгIа рагьана",
        "2014 соналъул микьабилеб ноябралда бакълъулазул ракьалде вачIун вукIана Дагъистаналъул бетIер Рамазан ГIабдулатIипов. Гендерил тоннелалъусан вач1ана. Гьенисан чангиял хьвадулел руго, сияхIазде росарал чагIи. Гьеб даптаралде рорчIизе ккани, РФялъул ФСБялъул чагIаз гъулбасине кколеб буго. ГIабдулатIиповас бакълъулазул МелъелтIа росулъ рагьана маданиябгун сах гьариялъул кIалгIа. МагIарулазул гьеб районалде Дагъистаналъул нухмалъулес гьабураб сапаралъул хIакъалъулъ инпормалатаз жеги къватIире кьечIел баянал «Миллаталъе» рикьизе нигат ккана.",
        "12 натI гIеблъи",
        "ЦIакъго ракъдаллъидал ва хур-хер чIчIурхIун рехидал, цIад гьаризе рахъуна магIарулал. Гьедин къечон ралагьун чIун рукIанин ГIабдулатIиповасухъ бакълъулалиланги кин абилеб, амма гьаб соналъул авалалдасаго хъулухъчагIи зама-заманалдасан цIа-цIалаан: «Эб лъала дуда, метер ГIабдулатIипов тIад рещтIиндал, гьесда жагъа-гъалатIаб жо батани!» - абун. ТIадеги жубалаан: «Бергьун рацIцIалъи бокьулев ва гIунгутIаби рихьулев чи вуго ГIабдулатIипов. Шкапазда нахъа килищ хъванцин, хIур бугищали халгьабула гьес», - илан. Лъиеха бокьилеб тIад ругезда квешаб бералда рихьизе. БатIаго рацIцIа-ракъалъи цIуниги хIалтIи лъикI гьабиги тIадаб иш букIин лъаларел чагIиги рукIунел ратиларо, амма Екатерина КIиабилелъул заманалдаго рукIинчIищха пачабазул «бер бухьине» ралел «потемкинил росабиги». Бакълъул ракьалда гьединал росаби гьечIо, унго-унгоял магIарул некIсиял росабиги чIчIара-хьарал гIадамалги руго.",
        "Микьабилеб ноябралъул радалгIужалда ГIабдулатIиповасда дандчIвазе мухъалъул гIорхъоде, АхIулгохIда гIагарлъухъе, ЧIиркъатIа росдада аскIоре щвана бакълъулазул вакилзаби. СагIат ичIгоялде бащдаб хIалтIарабго къватIибе бахъараб Дагъистаналъул бетIерасул гьаказул читIир анцIго тIубалелде ЧIиркъатIе щвана. Гьениб хъваш-башги гьабун, ГIабдулатIиповас МелъелтIе нух босана. Сагъриса МелъелтIе нух къачIазе исана биччан букIана анкьнусазариде гIагарун гъурущ. 12 натI гIеблъи бугеб, щулияб, багъилаб шагьра гьабулеб буго гьениб. Исана чабах чIван лъугIизабун, тIасияб соналъ хъил тIезе хIисабалде босун буго.",
        "ЧIобогояб чирма",
        "Кьурул рагIалда бетон тIолеб бакIалда КастIанивги лъалхъун, Рамазан ГIабдулатIипов МелъелтIе вахана. Ахираб заманалда ГIабдулатIипов бакълъул рахъалде щун вукIана адабияталъул классик Инхоса ГIали-хIажияс 150 тIубай гьабизе 1995 соналда ТIад Инховеги Россиялъул Пачалихъияб Думаялъул депутат хIисабалда 2011 соналдаги. Дагъистаналъул бетIерасул даражаялда – тIоцеве. МелъелтIа рукIарал дандчIваязда кIалъалаго, доб 1995 сон ракIалде щвезабуна ГIабдулатIиповас: «Инхоса ГIали-хIажияс 150 сон тIубай кIодо гьабизе ТIад Инхове щун вукIана дун. Гьениб дица абун букIана гьанжесел магIарулал релълъунин чIобогояб чирмаялда, дваргъи-гIанхъиялда букIунеб. Гьединаб хIалалдаса рорчIизе заман щун буго нилъее. Чирмаялъул жиндирго хъулухъ буго, гьаракь бахъинабизе къали буго», - абун.",
        "«Адам вахъун хадуб халкъалда лъараб…»",
        "Бакълъулазул райцентралда ГIабдулатIипов тIоцеве рещтIана пагьму-гьунар бугел лъимал куцазе бараб школа-интернаталъув. Гьениб бачIинахъего бухI-бухIизабуна, багIаризабуна гьес. Россиялъул маданияб цIалул идараялъул ректорлъунги вукIарав, Дагъистаналъул мединституталда дарсалги кьурав, жиндицаго гIелмабазул докторлъиялъул цIарги цIунарав чиясда цIалул мактабалда бугеб хIал халлъичIого хутIилищха. ГIезегIан лъикIаб къайи-цIаги, компьютералги, богорукъги жоги ругила, амма «формаялдаса содержаниялде» рачIине хIажат бугилан абуна гьес. Гьеб рахъалъ цодагьав «санагIалъи гьечIев» ревизор вуго ГIабдулатIипов. Школа-интернаталъул библиотекаялъувеги ваккун, тIахьалги хъирща-кIитIун, гьениб гьунар цебетIезабулеб хасаб литература гьечIилан гьес абилилан ккун букIун батиларо гьеб мактабалъул нухмалъулезда. МугIрул тIогьиб гьединаб бакI рагьизе пикру ккей лъикI бугиланги абун, гьеб мактабалдаса «элита» къватIибе бачIине кколин, бакълъулазул районалъул бутIрул хIадурулеб къебелъиялде сверизабизе тIалъулин нужеда гьеб интернатилан лъазабуна ГIабдулатIиповас. Компьютер ва цоги къайи, гьелдаго цадахъ Расул ХIамзатовасул хIакъалъулъ жиндицаго хъварал тIахьалги сайгъат гьаруна республикаялъул нухмалъулес мактабалъе.",
        "Цинги къапила къокъана бакълъулазул аслияб годекIанибе, байданалде. Гьенибги бащдаб сагIаталъулниги калам гьабуна ГIабдулатIиповас. Маданиябгун сахгьариялъул кIалгIаялъ ва цIигьабураб байданалъ МелъелтIа росу хисизабун бугин, гьеб жинда къосаниланги абуна. Гьаб кIалгIаялда жанир ругелщинал идараби квеш хIалтIани, тIасияб соналда гьелъул гьор лъугьине рес бугиланги абуна, шайтIабазулги, алжан-жужахIалъулги, хIеж-гIумраялъулги бицинчIеб жоги течIо, «Адам вахъун хадуб халкъалда лъараб хиял цIигьабуна, цIадавги къулун». Рамазан ГIабдулатIиповасда кIалъазе лъалеблъи лъаларев чи ватиларо. Жиндаго лъалел бакълъулазул цIаралги рехсолел рукIана Дагъистаналъул бетIерас: «НурмухIамад ГIалиевасда киназего ГЭСал ран хIалкIоларила, МуртазагIали МухIамадовасда кинабго инфекция лъугIизабизе бажаруларила», ва гь.ц., ва гь.ц.",
        "«Хур бекьичIони, Аллагьасул ццим бахъуна»",
        "Гьединаб каламги гьабун, цинги ГIабдулатIиповасги, ДРялъул вице-спикер СайгидахIмад АхIмадовасги, Гумбет мухъалъул бетIер МухIамадгIали МухIамадгIалиевасги, абухъего, къотI-къотIун бана маданиябгун сахгьариялъул кIалгIаялъул кIалтIа бараб багIараб ххамил чIоло. Гьезухъе къунцIаризе кIвекьмаххал кьолел рукIана маданиял хIаракатчагIи Юнус ХIажиев ва Пари. Ресги щун бугилан, ХIажиевас Дагъистаналъул бетIарасул квер бачун тана. Цебеккунго лъазабун букIана къваригIел гьечIелъуре кверал регьугеян. Амма ХIажиевасда гьеб ккун чIезабизе кIун батилароха.",
        "Щибаб рокъове лъугьун, халгьабуна ГIабдулатIиповас кIалгIаялъул, Россиялъул халкъазул гIадатияб маданияталъул централдеги, китабханаялдеги, рингалдеги, хIатта хIамамалъувеги щвана.",
        "Хадуб кIалгIаялъул аслияб залалъуб тIобитIана Дагъистаналъул бетIер Рамазан ГIабдулатIиповасул бакълъулазулгун дандчIвай. Чачанлъиялдаса чагIи хутIун, мадугьалихъ ругел мухъазул бутIрулги вакилзабиги рачIун рукIана гьеб къоялъ бакълъулазул ракьалде. Министрал рукIана, депутатал рукIана, базаргаби рукIана. Киназго чанцIусаго ГIабдулатIиповасе хъатги чIвана. ГIезегIан жо бацIцIадаб магIарулалъги хъурана бетIерас. Масала, гьади-гьадинал рагIаби рехана: «ХIалтIуларес хIанчIуларо», «Хур бекьичIони, Аллагьасул ццим бахъуна», «Лъабго класс лъугIарай гIакъилай эбелалъ дида абулаан: «Дир вас, бищун ахиралда абизе кколеб рагIи бищун цебе абуге» ва гь.ц., ва гь.ц. Жиндица магIарухъ хур бекьулила, тIех гьечIого чIезе кIолариланги абуна.",
        "Район социалиябгун экономикияб рахъалъ цебетIолеб бугилан абуна ГIабдулатIиповас, амма «экономика «хъахI гьабизе» кколила, гIазугIан.",
        "Дагъистаналъул бетIерлъуде вачIаралдаса жив какизе лъугьаразул рахъалъги абуна ГIабдулатIиповас чанго рагIи. Дагъистаналъул гимн лъикIаб гьечIила, амма жив гьеб ургъарав композиторасда данде чIарав чи гурила, цебеккун гьесие кумекги гьабун букIанила, гьесул гIагарай яс аспирантураялдецин йорчIизаюнги йикIанила. Жиндир рейтинг борхидал, ургьиб твала бахъулел чагIиги камуларила гьанже, Россиялда 16-абилеб бакIалде Дагъистаналъул тIалъи бачIине бокьичIого, регионазда гъорлъ ахиралда рукIаго, кIалъалев чицин вукIинчIила.",
        "Бакълъулазул рахъалдасан кIалъазе рахъараз кIудияб баркала загьир гьабуна Рамазан ГIабдулатIиповасе районалъе гьес гьабулеб бугеб квербакъиялъухъ ва Дагъистан цебетIезабизе бахъулеб бугеб хIаракаталъухъ.",
        "РоцIцIараб, бакъ къалъараб къо букIана 2014 соналъул микьабилеб ноябрь бакълъулазул ракьалда.",
        "2014 сон",
        "Килалъ – авар мацIалъул роолаб мактаб",
        "Росаби – магIарул мацIалъул, яхIалъул ва хасияталъул хъулби",
        "– ЯхIалъул бицунеб цохIого хабар, хабалъ нилъ лъечIого, лъугIулеб гьечIо, – гьедин хъвана магIарулазул шагIирас. Нилъер, аваразул миллаталъул, суалал рукIалиде ккей бараб буго тIоцебесеб иргаялда нилъерго яхIалда. Гьеб буго аслияб жо, сундулго кьучI. Нилъеца нилъерго умумузулги, бахIарчияб тарихалъулги, гьаб ракьалъе ва халкъалъе гIоло рухIал кьурал миллатцоязулги хIурмат гьабуни, цогидаз нилъерги гьабула къимат.",
        "Инсан лъадарулеб къебелъи",
        "Араб анкьалда дунялалъул гIемерал харбазда гъорлъ ракI рази гьабуна Килалъ росулъ авар мацIалъул роолаб мактаб, къокъа, лагерь гIуцIун бугин абураб лъазабиялъ. ХIакъикъаталдаги, бачIинахъего гьитIинабилан кканиги, нилъер миллаталъе цIакъ кIудияб хабар буго гьеб. Гьаздасан мисал босун, цоги росабиги жамагIаталги хIалтIани, нилъер ахIвал-хIал гIемерго лъикIлъила, иншааллагь.",
        "Росаби цIуни ва церетIезари ккола кутакалда кIвар бугеб иш. Росабалъ буго магIарул мацIалъул свери. Гьенир куцала унго-унгоял магIарулал. Гьел нус-нус, аза-азар сонал рарал нилъер халкъалъул хъулбуз гIезаруна саламатал гIадамал. Росаби риххани, нилъер миллатги биххула. «МагIарулазул росаби» абураб проект, тадбир билълъанхъизабулеб буго «Миллат» басмаялъ, гьеб масъалаялъул бугеб бергьараб кIварги, хIажалъиги, жавабчилъиги бичIчIун.",
        "Килалъ росдал бегавул АхIмад Каримовас, «Миллат» басмаялъе баян кьолаго, бицана риидал росулъе рачIарал шагьаразда ва гIатIиракьалда гIурал килдерил лъималазда магIарул мацI малъулеб мактаб, къокъа, лагерь гIуцIун бугилан.",
        "«Риидал хIалхьи гьабизе гьогьомараб магIарул росулъе рачIарал лъималазе пайда букIине, нижеца гьезие хасал шартIал ва низам гIуцIана. КъваригIел гьечIебщинаб жоялде руссун течIого, хасаб тартибалда, гьез росулъ бараб щибаб къо батIи-батIиял дарсаздалъун ва тадбираздалъун цIезабуна, чIаголъизабуна. Рогьалилъ цудунго, какалги ран, рекерула лъимал. Хадур байбихьула Къуръан малъиялъул, исламалъул аслаби лъазариялъул ва авар мацIалъул дарсал. Авалалда гIурус мацIалда гурони кIалъаларел рукIарал лъималги гьанже магIарул мацIалда гаргадизе лъугьана. Дида ккола, гьаб лагерь ва гьаб рии гьел лъималазда киданиги ракIалдаса инарилан ва гьел лъадариялъе, куцаялъе, сахалщинал тIабигIатал гьезулъ рессинариялъе гьал дарсаз кIудияб квербакъи гьабулеб бугилан. Цоги росабазги жамагIатазги гьединалго лагерал гIуцIани, гьелъ нилъер халкъалъул мацI загIиплъулеб букIиналъул гIузру бигьалъизабилаан», – илан баян кьуна АхIмад Каримовас.",
        "ХIал-зулму гьабун, щибниги билълъанхъизабизе кIоларо. Гьадинлъидал, нилъее, магIарулазе, нилъго, Аллагьас рижухъе, нилъерго мацIги, тарихги, цIарги бугел магIарулаллъун хутIизе бокьани, нилъецаго тIалаб гьабизе ккола халкъалъул къисматалъул.",
        "ЦIвабзазул цIураб зоб тIаде къулана",
        "Къасиги росулъе вуссарав дида",
        "Араб анкьалда гьал мухъазул бетIергьанчияс цIидасан сапар бухьана гIураб ва гIагараб Бакьулъ Гьарадирихъ росулъе. Нилъ гьарураб ва нилъер лъимерлъи араб бакIалде, ватIаналде хасаб асар букIуна. Росдал къватIазухъан гали лъолаго, гIемерал ракIалдещвеял гьулчун рачIуна… 3 июлалда, талат къоялъ, нахъеги вахана ралъдал гьумералдаса 3600 натIалъ эхедегIан бугеб Бакьулъ Гьарадирихъе. Росдал свериялъухъ валагьун вукIаго, сардилъ рачIана гьадинал мухъал.",
        "Росдал къватIалги къутIпуги…",
        "1.",
        "Дида рихьулел руго лъимерлъиялъул къватIал,",
        "Дир гьуъруз цIалеб буго цIорораб мугIрул гьава.",
        "Гьанив векерахъдулев вас вуго цеве чIолев,",
        "Анищаз цIураб ракIгун вуго гьев гIун вачIунев...",
        "Къаси дун цIвабзазухъе цIакъго гIагарлъун вуго,",
        "Лъимерлъуда кинигин, зодове вуссун вуго.",
        "…ГIисинал цIваби руго, чIахIиял цIваби руго,",
        "ЦохIо бакIалда чIараб къутIпу гьезул хан буго.",
        "Хисуларо гьелъ гIамал, хисуларо гьелъ ватIан,",
        "ХутIарал цIваби гIадин, тIурулеб гьечIо даим.",
        "Доб зодил бакъулъ буго кьварараб хъаравуллъун,",
        "Долъ квер бегьулеб буго нух къосаралщиназе.",
        "КъутIпуялъ рикIкIадасан канлъи бикьулеб буго,",
        "Беразул чIорал речIчIун, гIанчIго къенкIолеб буго,",
        "Къваридаб сардил бецIлъи къалъазабулеб буго,",
        "Къисмат мекъи ккаразе хвасарлъи кьолеб буго.",
        "2.",
        "ЦIвабзазул цIураб зоб тIаде къулана",
        "Къасиги росулъе вуссарав дида.",
        "Росу кьижун буго. Гьале дицаги",
        "Азбаразда чирахъ свине гьабуна.",
        "Сверухълъи тIолабго бецIлъухъ тIерхьана,",
        "ЦIвабзазул рикIкIадаб канлъи хутIана.",
        "…Дагь-дагьккун ТIохмугIрул мегIелиялда",
        "Рещалъараб моцIалъ рещтIен гьабуна.",
        "Гьелъул гвангъараб нур гохIазда чIвана,",
        "ХIикматал кьераца ТIалъи белъана.",
        "БоцIул пунщи буго чолода жаниб…",
        "Черхалда речIчIула тIадагьаб гьури.",
        "Гьогьомараб сардил сихIтарал сасаз",
        "Сагьвилаб, панаяб гьабула асар.",
        "РакIалде рачIуна моцIролал сардал,",
        "Дуниял рагьулел рикIкIадал сонал…",
        "Гьуърулъе бецIцIулеб бацIцIадаб гьава,",
        "Лъимерлъул бацIцIалъи тIадбуссинабе...",
        "Тарихиял дарсал. Аргъваниб рагъ ккаралдаса 180 сон тIубаялде",
        "Аргъвани – гъазизабазул хъала",
        "1839 соналъул риидал Аргъвани росулъ ккараб рагъ",
        "Гьаб макъалаялда рехсей гьабулеб буго XIX гIасруялда Кавказалда ккараб кIвар бугеб лъугьа-бахъиналъул – 1839 соналъул риидал Аргъвани росулъ ккараб рагъул, хIасил гьабулеб буго гьелъие ккараб гIиллаялъул, гьеб кьалул хроникаялъул ва Дагъистаналъул тарихалда гьелъул бугеб кIваралъул.",
        "МагIаруллъиялъул каву",
        "Аргъвани ккола Бакълъулазул районалъул цебегосеб росу. ГIурусазул тарихчи Н. Семеновасул «Туземцы Северо-Восточного Кавказа» абураб тIехьалда хъвалеб буго Сириялдаса Аргъунида ва гьесул вацгIал ХIамзатида, гьединго имгIал Фахрудинида батанин сверун рохьазги ккураб санагIатаб бакI. Аргъун чIун вуго гьеб бакIалда яшав гьабун. МугIрузул Дагъистаналда тIоцересезул цояблъун кколеб Аргъвани росу гIун бачIана гьеб бакIалда. ГIага-шагарго гьелъул тарих 1250 соналда бащалъула.",
        "Салатавиялде, НахъбакIалде, нухда бугеб бакI букIиналъ, Аргъвани росу ккола мугIрузул Дагъистаналъул тарихиял гIемерал лъугьа-бахъиназул нугIлъун.",
        "Рекъав Тимурил сухъмахъ",
        "Эргъвендерида хъинтIана Тимурил чабхъеналги. Гьанжеги цIунун руго Тимурил сухъмахъ абураб ва цогидалги гьел льугьа-бахъиназе нугIлъи гьабулел цIарал. Аргъвани росу машгьураб буго, Дагъистаналда гурелги, гьеб бахун къватIирехунги машгьурлъарал гIадамаздалъунги. Гьединазда гьоркьор рехсезе мустахIикъал руго гIалимзаби-гIарабистал ХIажи-ГIали (хвана 1769 соналда), ГIали-хIажи (XVIII гIасру), КъурбангIали-хIажи, ГIабдухIалимдибир, ПирмухIамад. Машгьурал рукIана Пахрудин ва ГIабдулатIип Шамхаловал. Пахрудин вукIана гIалимчи-гIарабист ва гьес кIудияб бутIа лъуна Дагъистаналъул адабият цебетIезабиялъулъ.",
        "Шамил имамасул генерал Абакар-дибир",
        "ГIабдулатIип Шамхалов 1921 соналда тана авар мацIалда бахъулеб республикаялъул «БагIарал мугIрул» газеталъул редакторлъун. Гьес лъугIизабуна Востоковедениялъул институт ва 1929 соналда – аспирантура, гьев ккола Дагъистаналда тIоцересел гIелмабазул кандидатазул цояв.",
        "XIX гIасруялда Кавказалъул рагъул байбихьудасаго эргъвендерица Дагъистаналъул ва чачаназул имамзабазул рахъккуна. Масала, наиб Абакар-дибирица лъабавго имамасе ритIухълъиялъе гьа бана ва Шамил имамасул генераллъун, мудирлъун вукIана.",
        "Муридзаби хIадур рукIана ахирисеб хIухьел босизегIан рагъизе",
        "Кавказалъул рагъулъ хасаб бакI ккола 1839 соналъул май-июнь моцIаз Аргъвани росдае гIоло гьабураб рагъалъ. Гьеб росдада гIагардегIан рачIана Апшероналъул полкалъул 3 батальон, 200 рекIарав, 400 лъелав хъазахъ, кабардиназул кIиго батальон ва цогидалги. Генерал-лейтенант Петр Граббел нухмалъиялда Аргъвани росуялда тIаде кIанцIизе хIадурлъулел рукIана.",
        "Имам Шамилил къуват Дагъистаналда ва Чачаналъ цIикIкIунеб букIана. Эркенлъиялъе, чияда рараллъун гьечIолъиялъе, диналъе, ВатIаналъе гIоло къеркьеялъул рахъкколел гIадамазул рахъалдасан цолъи щулалъулеб букIана. Муридзаби хIадур рукIана ахирисеб хIухьел босизегIан рагъизе.",
        "Кавказалъул хасаб корпусалъул командир Е. А. Головиница, императорасул рахъалдасан изнуги щун, хIукму гьабуна Дагъистаналъул мугIрузда Шамил имамасда данде къеркьезе, хвалилаб кьабиги щвезабун, АхIулгохI бахъизе ва ГIандигIорухъ щулалъизе, гьенисан, цIиял щулалъабиги гIуцIун, мугIрузул Дагъистаналда хъаравулъи, кверщел чIезабизе. Аскарал рикьана кIийиде. Цояб аскаралъе нухмалъи гьабуна генерал Головиница – Югалъул Дагъистан мутIигI гьабизе ва гьениб хъала базе. АхIулгохI бахъизе тIадкъараб аскаралъе нухмалъи гьабулеб букIана генерал-лейтенант П. Х. Граббеца.",
        "Ташав-хIажил аскаралъул кумек",
        "1839 соналъул 9 маялда жиндирго аскаралгун Граббе Салаватиялдехун, НахъбакIалдехун, вачIана, ХIаримагIардасан жанисеб Дагъистаналде къокъана. Имам Шамилида гьезул планазул хIакъалъулъ лъана, дандечIей гьабизе хIадурлъана. АхIулгохI гуребги, Аргъвани росуги щула гьабуна. Салаватиялде ритIана дандечIей гьабизе бакIалъул гIадамал хIадур гьареян чапарзаби. Салаватиялъул росабалъе аскарал рачIунеб нухда, Герзел гIоралъул рагIалда щулалъи ккуна Шамил имамасул наиб Ташав-хIажица, чачаназул кIудияб аскар цадахъгун. Гьесие кумекалъе рачIана аваразул наибзаби Сурхай ва ГIалибег. Амма рагъда Граббеца Ташав-хIажил аскар къезабуна, АхIмад-хъалаялда, Мискеталда ва цогидалги бакIазда щулалъаби риххизаруна. Гьебго заманаялда пачаясул аскаразеги чIахIиял камиял ккана. Аскариязда хадуб гIемерал гьаказда букIараб къайи, квен-тIех камуна. Гьеб гьечIого церехун ине рес букIинчIо, тIадруссине ккана Внезапная хъаладухъе. 21 маялда аскар бачIана Гъозталаялде ва Апшероналъул полкалъул лъабго батальоналъухъ балагьун чIана.",
        "1839 соналъул 24 маялда Граббе аскаралгун ана Гертмаялде, гьенисан Дилималде, Буртунаялде. Шамил имам Бакълъулазул ракьалдаса, ГIанди ва КIаратIа мухъаздаса, гьединго багвалазул, чIамалазул ва цогидазулги ункъазарго чи вугеб аскаргун данде къеркьезе хIадурлъиялда чIана. Гьеб рагъда Шамил нахъе къазе ккана – Аргъвани росулъ щулалъи ккуна ва чанго къоялъ Граббел аскар цебехун ине биччачIо.",
        "Рос гъазаваталда шагьидлъидал, бихьиназда цадахъ ягъана Аргъваниса Хасбика",
        "Буртунай, ГIаркьухъ, Данухъ росабалъ цIадул кор боркьарал рагъалги гьарун, анцIазарго чи вугеб Граббел аскар 30 маялда Аргъванибе бачIана. Генераласда бичIчIун букIана гьеб росу бахъизе захIмалъулеблъи. Амма Аргъвани росу АхIулгохIде ине каву гIадинаб бакI букIиналъ, бахъичIого чара гьечIеблъун букIана. Граббе гIажаиблъизавуна, бакIалъул хаслъабиги хIисабалде росун, инженериял къагIидабиги цIунун, Аргъвани росу щула гьабураб куцалъ. 10-азарго муридас цIунун букIана росу. Минабиги гьенир гIебал ганчIил къадазул гьарурал рукIана. КIудияб махщалида рачIине кколеб кIиго сухъмахънухги букIана гьенибе. Росулъ бугеб 500 минаялъул щибаб гьужум гьабун гурони босизе кIолареб хъала гIадин букIана, къватIалги, риццатал къадал гьарун, щула гьарун рукIана.",
        "Руччаби, лъимал, херал чагIи Ингишо, ЛъаратIа росабалъе гочинарун рукIана. Росу цIунизе муридзабигун Шамил имам живго чIун вукIана. КIиго хиянатчияс гьужум гьабизе санагIатаб рахъ балъго бихьизабичIебани, Граббел аскаралда гьедигIан бигьаго росу бахъизе кIвелароан ва цIикIкIун ками ккелаан. ТIаде кIанцIана МелъелтIехун бугеб нухдасан полковник Лабинцевас нухмалъулеб Апшероналъул полкалъул лъабго батальон, Данухъ росулъахун – генерал-майор Пантелеевасул батальон, Гъадари росулъан –Куриназул кIиго батальон. Росдаде гьужум гьабуна бакъанида сагIат ункъоялда. Хваликьа хIинкъичIого, бахIарчиго рагъана Шамил имамасул муридзаби. Граббел аскаразеги камиял дагьал ккечIо. ТIаде кIанцIиялдалъун росу бахъизе кIолареблъи бичIчIун, магIарулазул бахIарчияб къеркьейги бихьун, Граббеца буюрана гьужум чIезе теян.",
        "ХиянатчагIазул хъулухъалдаса пайдаги босун, Тимурил нухасан, ХIанчIимагIардасан, Гьой кколеб гIусдасан, ГургинабгохIдасан Аргъванире БакътIерхьул рахъалъан кIкIалахъан рачIана солдатал ва, къалиги кьабулаго, гьужумалъ ана 31 маялъул радал микьгоялда. Гьеб букIана гIасияб рагъ. Муридзабаз чанго нухалъ Граббел гьужумал нахъчIвана, Шамил имам цадахъ вукIиналъ, гъира базабурал гьел, лъукъаралгицин, жидедаго барахщичIого, рагъулел рукIана. Бихьинчилъиялда рагъана Аргъваниса КIудияв ГъазимухIамад, Зирар, АхIматIил ГIали, АхIматIил ГIусман, ГIумар, ИсмагIил, Ханахъайил МухIамад, МелъелтIаса кIиго вац Ибрагьим ва Абакар, Ингишоса Чупан, СайгитухIума, КIудияв Дибир. БахIарчиго къадаралде щвана машгьурав гIалимчи Кьохъа МалламухIамад. Машгьурлъана Аргъваниса Хасбикал цIар. Рос рагъда чIван вукIин лъараб мехалда, бихьиназда цадахъ яхъана гьей. Рагъда захIматго лъукъана Хасбика, гьей Шамил имамас гъазизабазул боялда цадахъ АхIулгохIде ячана.",
        "Аргъвани ва АхIулгохIда щулалъаби рана Абакар-къадица",
        "Куриналги апшероналги Аргъванире БакътIерхьул рахъалдасан рорчIана ва росулъ жаниб рагъ байбихьана. Хъала хIисабалда бугеб щибаб рокъобе кIкIуйдул тIаладухъан солдатаз жанире рехулел рукIана гранатаби. МугIрул халкъалъул цо-цоял гьенир рухIун холел рукIана. ТIубараб къоялъ кIиябго рахъалъул биял гIодоре тIолел рукIана. КъватIахъги, рукъзабазул тIохаздаги хучдулгун, хунжрулгун, хвалчабигун рагъ унеб букIана. Ракьалда гъоркьан нухал гьарун рукIиналъ, солдатазда кьаби щвезабизе бажарулеб букIана. Росу дандечIезе хIадурлъиялъе кIудияб бутIа лъуна наиб Абакар-къадица. Гьесулго нухмалъиялда гьаруна АхIулгохIда щулалъабиги. 31 маялда къасиялде гIемерисел минаби риххана, рагъ гьоркьоб къотIичIо рукIкIинегIан.",
        "Росу солдатазул кверщаликье ккана. Къаси мехалда Шамил имам чIаго хутIарал рагъухъабигун Садуб байданалде ана, гьениб сордо бана ва АхIулгохIде вахана. Цо-цо баяназда рекъон, 36 сагIаталъул рагъулъ Граббел отрядалда 611 солдат, 30 офицер ва цо генерал чIвана, Шамил имамасул рагъухъабазул 1750 чи камуна. Муридзабазе аслияб ками ккезабулеб букIана тушбабазул гIарадабаз. ТIоцебесеб июналда солдатаз байбихьана хваразул жаназаби ракIаризе ва росу биххизабизе. Лъабабилеб июналъул къасиялде росу, рукъзал рукIараб бакIцин лъаларедухъ, гьабуна.",
        "600 шагьид вукъарал хобал ва ЦIадахIариса бахIарзал",
        "Гьеб рагъда шагьидлъарав Шамил имамасул 600 мурид вукъун вугин Аргъвани росдал хабалалъин абулеб бицен эргъвендерил наслабаз наслабахъе кьолеб буго. Гьаниб рехсезе мустахIикъаб буго гьаб хIужаги – Аргъваниб ккараб рагъул бицен гьабулаго, Шамилие кумекалъе ЧIиркъатIасахун Аргъванире рачIун руго цIадахIарисел. Гьезда Граббел аскараз росу сверун ккун батун буго. Асирлъуде ккезеги бокьичIого, гьел, тушбаби гIемерлъидал ва тIаде къайдал, кьурулъан гъоркье кIанцIун руго. Буртинаби ретIарал чIаго хутIун, гьел гьечIелал хун руго. Гьеб кьуруялда абула БагIарлъабазул парасилан ялъуни Шагьидзабазул кьуруйилан.",
        "Эргъвендерица хIехьезе ккана гIемер гIакъуба, къварилъи. Рагъда гIахьаллъана росдал киналго бихьинал. Цо къоялда жанив 60 аргъванисев шагьидлъана, цогидал лъукъана. ТIуранго рукъзал риххизаруна. Хурзабахъ бекьанщинаб хвезабуна. Сверухъ ругел росабазул жамагIатаз эргъвендерие кумек гьабуна рагъдаса хадуб цIидасан магIишат гIуцIизе.",
        "МухIамадгъази Жамалудинов, юридикиял гIелмабазул кандидат",
        "Къалам, дуца щуре щакъиялдехун",
        "Бакълъулазул басмаялъ 65 сон тIубаялде",
        "Щиб хъвалеб букIараб 1952 соналда «Гумбеталъул колхозчи» газеталда",
        "ЦIияб пекарня",
        "ЗахIматчагIазул тIалаб тIубазаби мурадалда, гьаб ахирияб заманалда Гумбет райпоялъ Гъоркь Инхо цIияб пекарня рагьун буго.",
        "Гьелъ хъулухъ гьабулеб буго, гIицIго инхдерил гIадамазе гуребги, сверухъ ругел росабазеги.",
        "КватIичIого, гьениб столоваяги рагьизе буго.",
        "М. Сайгиднуров",
        "Учительзабазе - рукъзал",
        "Аргъвани росулъ учительзабазе цIиял рукъзал ран лъугIизаруна. Гьел рукъзал рохьун, къачIан руго ва гьениб хъарщиги кьабулеб буго. ЦIибараб анлъабго рукъ 1952-1953 цIалул соналда пайда босизе кьезе буго.",
        "М. Абакардибир",
        "Пионеразул хIухьбахъиялъул лагерь",
        "ЛъугIана 1951-1952 цIалул сон. ХIухьбахъиялде ана нилъер районалъул школазул анцI-анцI цIалдохъаби.",
        "Школа къан хадуб лъималазул лъикIаб хIухьбахъи гIуцIи мурадалда 25 июналъ нилъер районалда рагьизе буго пионеразул лагерь. Гьениве ине вуго школазда лъикI цIаларав 30 пионер. Пионеразул лагерь букIинесеб бакI тIабигIияб рахъалъ цIакъ санагIат бугеб бакI буго. Гьеб буго Гъадари росдада аскIоб бугеб гIурччинаб мегIер. Гьенир руго батIи-батIиял хурдул, тIугьдул, бацIцIадаб, гьогьомараб гьава ва гь. ц.",
        "Муса Расулов",
        "АнцIазарго кирпич къотIана",
        "ЛъаратIа Орджоникидзел цIаралда бугеб кIодо гьабураб росдал магIишаталъул артелалъул гъутаналда РурухIма ХIайбулаевас анцIазарго кирпич къотIана.",
        "Колхозалъ гьал. ХIайбулаевас къотIараб кирпичалдасан гIи-боцIуе хасалоялде хинал минаби раялъе пайда босулеб буго.",
        "Гъ. ХIарисов",
        "Дагъистан – «Миллаталъул» бераз",
        "Халкъияб азархана хIалтIизе буго",
        "МахIачхъалаялъул лъабабилеб азарханаялъе гIоло къеркьей",
        "2017 соналда МахIачхъалаялда рагьана «Шагьаралъул №3 азархана» – 150 чи вегизе рес бугеб, хирургиялъулги терапиялъулги отделалги ругеб, цебетIураб аппаратураялдалъун хьезабураб, азархана. Гьеб балеб букIин лъарал гIадамал, жамагIалго цадахъ рачIун, хIалтIана ва халкъияб абун цIар щвана гьелъие.",
        "ЛъагIалида жаниб – щунусго операция",
        "Дагъистаналъул Исламияб институталъул ясал цIалулеб щуго тIала бугеб мина букIараб бакIалда, Муфтий АхIмад-апандиясул хIукмуялда, унтарал чIобого сах гьарулеб, Дагъистаналдаго гьечIеб гIадаб, социалияб проект рагIалде бахъун, 2018 соналда хIукуматалъул лицензияги щун, 39 млн гъурущ гIарацги биччан, хIалтIулеб букIана азархана.",
        "Нилъер заманалда гьелдасаги лъикIаб жо щибха букIинеб, бугеб-гьечIеб гIарацги хвезабун, Ростовалдеги Москваялдеги унел чагIи гьанирго къабул гьарун, сах гьариялда бащалъулеб жо букIинищ. Цониги чи нахъчIвачIо гьениса – цIакъ гIемерал магIарухъа рачIаралги регана. Тохтурзабиги гьенир руго Россиялъул батIиял регионазда хIалтIун хIалбихьи щварал, Муфтиясул ахIиялда рекъон, гьанире рачIарал, нилъерго ракьцоял. «Миллаталъ» хъван букIана гьелъул хIакъалъулъ цебеги.",
        "Хирургияб отделениялда лъагIалида жаниб гьабун буго батIи-батIияб захIмалъиялъул.500 операция. ГIицIго полисги паспортги босун вачIарав чи вегизавун, тIалаб гьабула гьениб.",
        "ОМСалъул сихIраби",
        "Гьале исана 2019 соналъул республикаялъул больницабазе гIарац бихьизабулаго, Дагъистаналъул ОМСалъ гьеб больница гьоркьоб биччана, щибго кумек гьабиларин абун. Гьез инкар гьабиялъ больница къаялде кколеб букIана иш. Щибго кумек нахъаса гьечIого кинха гьеб халтIилеб?",
        "Гьеб халкъияб азархана къазехъин бугин рагIарал гIадамаз жамгIиял гьиназда цIакъ кIудияб ахIи бахъинабуна. Дагъистаналъул бетIерасде кагътал хъван, Россиялъул президент Путиниде гIарз бахъун (петиция гIуцIун), #живибольница абураб цIаралда гъоркь аза-азар чияс гъулбасана. Гьединго, гьеб больница къазе бегьуларин, кумек гьабеян, Россиялъул премьер Медведевасухъе, улкаялъул сахлъи цIуниялъул министр Скворцовалъухъе, Дагъистаналъул бетIер Васильевасухъе хитIабал гьаруна Россиялъул Муфтиязул Советалъул бетIер Равил ГIайнудиница, Москваялъул Муфтий Албир Кргановас ва цогидалги жамгIиял хIаракатчагIаз.",
        "Дагъистаналъул депутатазул руцIцIунчIей",
        "Бищунго гIажаибаб жо – Пачалихъияб Думаялда ругел Дагъистаналъул 9 депутатасул цонигияв кIалъачIо, больницаялъул рахъ ккун, Башкириялдаса вищарав депутат ХIажимурад ГIумаровги Крымалдаса вищарав депутат Ризван Къурбановги кIалъана ва хъвадарана. Гьев кIиявго вукIун вуго цIикIкIун нилъер ургъел бугел ракьцоял-депутатал.",
        "Киназдаго бичIчIулеб букIана больница къаялъ халкъалъе зарал гьабулеблъи, цо-цояз социалиял гьиназда рикIкIунеб букIана унтараз хвезабичIого хутIараб гIарац: цо операция 15 азарго гъурщиде гьабулеб батани, 500 операция гьаниб гьабиялъ 7 миллионги бащдабги нахъе цIунун бугилан. ТIолго Россиялдасаго ва Дагъистаналъул жамагIатазулги рачIунел рукIана хитIабал, больницаялъе кумек гьабеян. Гьединаб хIалуцин цIикIкIунеб букIана, къо бахъанагIан.",
        "Халкъалъ халкъияб азархана цIунана",
        "2019 соналъул 6 марталда Дагъистаналъул сахлъи цIуниялъул министрасулгун больницаялъул нухмалъулезул дандчIваялда цогояб хIукмуялде рачIун, «Шагьаралъул № 1 больницаялъул» филиал гIадин хIалтIизабизе бугин лъазабуна гьеб. Гьениб лъабго отделение рагьулеб буго – терапияб, неврологияб ва паллиативияб, ай рак ва цогиги сах гьаризе захIматал унтаби ругезе кумек гьабулеб. Гьеб хIукмуялда Дагъистаналъул Муфтийги рекъанин хъвалеб буго сахлъи цIуниялъул министерствоялъул сайталда.",
        "Больницаялъул нухмалъиялъ жидерго рахъалдасан жамгIиял гьиназдасан баркала кьолеб буго гьал къояз жидер хьолбохъ ратаразе, кумек гьабуразе ва министр ХIажикъурбановасе, халкъалъул гьари къабул гьабуралъухъ. Халкъияб больница халкъалъе цIунун хутIанин ва кидаго унтарал къабул гьаризе хIадурун бугилан абулеб буго гьез.",
        "Пикру",
        "Шагьидлъун батула дида авар мацI",
        "АнцI-анцI халкъазе хобал рухъулел руго",
        "Россиялъул халкъазул мацIаз гIурус мацIалъе квалквал гьабулеб бугилан хъвалеб буго жинда сверухъ кор боркьарал бахIсал рагъарараб цIияб законопроекталда. ВахI. Аб ингилис мацIалъ гьабулеб гьечIищ гIурус мацIалъе квекIен? Ингилис рагIабазул кьабун цIун буго гурищ «кIудияб, бергьараб» абун сипат гьабулеб Россиялъул пачалихъалъул аслияб мацI? Англия гIадин, Россиялда данде бахъулеб улкаги тарихалда жаниб къанагIат батила. Амма гьеб халкъалъул мацI гьабулеб буго Россиялъул школазда аслияблъун ва ЕГЭ кьолеблъун. Россия цIунулел ва улкаялъул хIубаллъун ругел кьолболал халкъазул мацIалин абуни малаца чIвалел руго.",
        "МацIаз цоцазе зарал гьабуларо",
        "Цониги мацI лъаялъ цоги мацI лъаялъе квалквал гьабизе рес гьечIо, кумек гьабун гурони. Гьединлъидал, гьел «мацIаз зарал гьабулеб буго» абурал рагIаби ккола лахIчIегIерал гьерсал. Гьедин батани, школалъул программаялда цохIо гIурус мацI тезе ккелаха, «гьелъие зарал гьабичIого букIине», цогидал предметал, дарсал нахъеги рахъун! Щай цIалдохъанас химия, физика, математика, география, история цIализе заман хвазабулеб, гьел дарсал лъазарулел сагIтал гIурус мацIалъе кьезе ккеларищ – «аслияб мацIалъе зиян гьабичIого букIине».",
        "Гьеб цIияб законопроекталдаса миллатчилъиялъул рокьукъаб махI бахъун буго, кIотинчIого рукIине, килщаз магIарзулкъалал кквезе кколеб яги противогаз ххезе кколеб хIал буго.",
        "ГIурус мацIалдеги маданияталдеги данде гьечIо дун. Дунялалъул тарихалда жаниб кIудияб бакI ккола гьез. Амма къадар дагьал халкъал ва гьезул мацIалгун маданият лъугIизаризе ккелин, гьел къулчIизе, рилъун тIагIинаризе хIажат бугин абураб пикру кинго къабуллъуларо.",
        "Аслиял дарсал лъугIун хадуб, факультатив хIисабалда, умумузеги бокьани, лъималазеги бокьани, прокуратураялъ рахьдал мацIазул тIахьалги рахъичIони, школазул директорзабазги лъайкьеялъул идарабазги танани… бегьулила миллиял мацIал школазда лъазаризе…",
        "Гьелъул магIна ккола, ресги бугони, резги бугони, ичичIалисес чан бокьаниги гьабулин гIеретIилан абураб. Амма я рес, я рез, я гIадамазул гьел гIертIал росизе гъира гьанже гIемерисеб мехалда букIунароха. Нужее бокьани, моцIродеги роржун, дора гIумру гьабизе лъугьайила нуж, къануналъ нужее гьединаб ихтияр кьолилан аби гIадаб законопроект буго гьеб. Ракетаги гьечIев кьварун вакъварав мискинчи моцIроде кин воржунев? Гьаваго гьечIеб бакIалда гIумру кин гьабулеб? Школазул дарсаздаса улкаялъ рачахъарал мацIал факультатив хIисабалда лъица кьолел?",
        "ТIагъур босун вачIаян абурав цо-цо чи, цогидасул бетIерги къотIун, вачIунин абула. Гьединал, цIакъго наку чIвазе гIедерал хъулухъчагIиги ругони, гьединаб рокьукъаб бербалагьи халкъаздеги мацIаздеги бугони, лъица ва киб факультатив хIисабалда мацIал кьезе ругел? Ия?",
        "Педагогазда лъала анкьабилеб ва микьабилеб дарс лъималаз босулареблъи ва гьедин зулму цIалдохъабазда гьабизе бегьулареблъи. Гьединго гIодоркъояз лъимал расандулел ва цIалудаса эркенго рукIине кколеблъи. Гьа, кида ва кин малъулел цинги гъол миллиял мацIал?",
        "Абухъего, чанцIул борцаниги, царал рачIалда цого натI батула – Россиялъул халкъал ва мацIал малакь мерхьунеб, тIагIинарулеб законопроект буго гьеб. Кинал рагIаби гьеб документалда хъван ратаниги, кигIан лъикIал мухъал данде росун ратаниги, гьелъул аслияб мурад ва хIасил цо буго – улкаялъул халкъал ва мацIал рилъун тIагIинари, миллатазе ассимиляция гьаби. Гьеб буго пачалихъалъул сиясаталъул гъалатI. Гьединаб нухалъ лъикIалде рачунаро, тIалъиялда данде разарула халкъал, загьирлъула социалиял шура-хъуриял ва багъа-бачариял, улкаялда гIодобиччараб гIумруялъе ахир лъолеб проект буго гьеб.",
        "Репрессия гIадаб проект",
        "«Ани…» абураб жо гIемерлъун буго гьеб законопроекталда. Гьединги букIаго, рехсараб къануналъул проект щибниги жо гьукъулеб гурила, биччалеб, ихтиярал кьолеб бугилан кIалъалев вуго чанго анкьалъ цевеги гьеб мацIазда къоно чIвалеб пикруялда данде чIун вукIарав Пачалихъияб Думаялъул депутат ХIажимет СапаргIалиевги.",
        "Гьеб законопроект буго репрессия гIадаб жо. БатIайиса гьеб къабул гьабизе ресги гьечIо. МацIал церетIезаризе ругилан, маргьабиги хъурун, гIадамалги гуккун, гьеб проект къуваталде ине ва къабул гьабизе гъоркьбакI хIадурулеб буго улкаялда.",
        "Рахьдал мацIазда хъвазеги цIализеги школазда малъулеб гьечIони, гьел мацIалги халкъалги загIиплъула, лъугьун уна. ЦIалдезе лъаларел гIадамаз тIахьал росилищ, газеталгун журналал хъвалищ? Гьеб проект къабул гьабуни, халкъал цин цIидасан сверун уна хъвай-хъвагIай гьечIел миллатазде, хадур рилъун, зодоб кIкIуй гIадин, тIагIун уна. Гьаб законопроект буго чIегIераб проект, нагагь гьеб къабул гьабуни, гьеб къоги букIине буго чIегIераб къо, чIегIарбараб къо, чIегIераб къо чIараб къо, анцI-анцI халкъазе, гьезул мацIазе, маданияталъе ва тарихалъе хвалил диван къотIараб къо, гьезие хобал рухъараб къо. Аллагьас гьеб къо бихьизе тогеги нилъеда.",
        "МагIарулазул гьунар бугев шагIир, мунагьал чураяв МухIамад Гунащевас хъван букIана «Шагьидлъун батула дида авар мацI» абураб асар. Гьаб законопроект буссараб буго Россиялъул халкъазул 99 проценталъул мацIал ва гьездаго цадахъ маданиятал шагьидлъиялде, хвезариялде, тIагIинариялде. Аллагьас нилъ киналго цIунаги гьеб балагьалдаса.",
        "Нагагь лъалев чи ватичIони Георгий Шенгелая ккола «Грузия фильм» абураб киностудиялъул режисер. ГьабсагIат хIалтIулев вуго Шота Руставелил цIаралда бугеб Туплисалъул театралияб институталда гьес гьединго бачунеб буго режиссерасулаб мастерскаяги",
        "Кин дуда кколеб, ХIажимурадидехун гьединаб кIудяб интерес щайдай бижана ва сунда гьеб хурхараб бугеб Толстоясул творчествоаялдайиш ялъуни живго ХIажимурадидайиш?",
        "Гьеб байбихьана 1985 соналдаса нахъе. Дун режисерлъун хIалтIулев вуго 1965 соналдаса. ТIоцебесеб дирго хIалтIи, «Алавердоба» абураб киноялдаса хадуб пикру ккана дир Толстоясул «ХIажимурад» къисаялдаса тIасан кино бахъизе. Доб мехалъ гIолохъангоги вукIана, кинорежисерасул хъизамалда гIурав вукIиналъги таваккал тIамуна дица гьеб кино бахъизе. Амма гьеб фильмалъул сценарий дица бихьидал, дир пикру цебебахъизе биччачIо цензураялъ",
        "Гьединаб гьукъа-къай тIубараб союзалъулго даражаялъулищ букIараб?",
        "У. Дунгун дандачIвана доб мехалъ вукIараб культураялъул министр. Дир тIоцебесеб киноялъе щвараб машгьурлъиги хIисабалде босун, гьес дида бичIчIизабуна щай дие инкар гьабулеб бугебали. Гьале нижер кIалъай ккараб куц:",
        "Дуда бичIчIулеб бугиш дуца гьабизехъин бугеб жо?",
        "Буго, дие бокьун буго гIурусазул литератураялъул классик - Толстоясул асар экраналдаса бихьизабизе",
        "Дуда лъалагури гьабсагIат атеистияб хIукумат букIин. Нилъ киналго – гIурсалги, дагъистаниялги ракълида гIумру гьабун руго, дуе абуни бокьун буго Дагъистаналдаги Россиялдаги гьоркьоб динияб рагъ букIараблъи ракIалде щвезабизе.",
        "Хадуб цодагьалъги чIун гьес тIаде жубана:",
        "Мисалалъе кин дуда ракIалда бугеб гьеб фильмалда Шамил вихьизавизе. Дуца гьев квешаб рахъаладаса вихьизавуни бусурбаби нилъедаса кьурун руссине руго, гьесул хIакъикъияб сипат бихьизабуни киназго мажгитазде хьвадизе байбихьизе буго.",
        "Гьеб гара-чIвариялда жаниб букIана коммунизамалъул тIолабго идеология. Гьедин лъуна дир мурадалда цебе гали.",
        "Гьелдаса хадур дица дагьал фильмал рахъичIо. ЦIигьабун гIуцIиялъул заманалда, дица нахъойги загьир гьабуна дида ракIалда бугеб пикру, щайгурелъул коммунистаз жидерго пикру хисулеб букIиндал гьеб мехалъ. Дида абуна дуе квал-квал гьабизе гьечIин, гьелъие хIажатал сурасаталги ралагьейин, дурго Грузиялда бахъейин киноян",
        "Амма гьеб дихъго бажаризе рес букIинчIо. Гьеб букIана пачалихъалъ бахъизе кколеб кино, щайгурелъул фильмалда руго гIемерал рагъулал тунка-гIусиял, гьениб гIахьаллъизе кколаан армия пачалихъалъул кумек гьечIого дихъаго жо ккезе букIинчIо.",
        "ЦIигьабун гIуцIиялъул заманалда нилъер кинематографиялдехун интерес бижана къватIиса хIукуматалъул продюсеразул, Чеховасул Толстоясул ва цогидалги классиказул асарал экраналда рихьизаризе гъира ккана гьезул. Гьезул кумекалдаса пайда босизе пикру ккана дирги. Гьеб мурадгун дун вачIана Дагъистаналде магIарулал рихьизе. Хунзахъ ругел гIадамалгун лъай-хъвай гьабидал дида ккана гьелги гуржиял ратилилан. Нижер гIалимзабаз хъвалеб буго нилъер кIиязулго мацIазда жаниб чанги цоцада релъалъарал бакIал ругилан.",
        "Дица кIудияб хIалтIи гьабуна кино бахъилалде цебе, гIемерал харжал гьаризе кколел рукIана, щайгурелъул росаби дие къваригIараб къагIидаялъ рукIинчIелъул. ГIемерисел минабазда тIад хъахI мах ккун букIана, гьел хисизаризе кколел рукIана фильмалда дандекколеб къагIидаялда",
        "БакътIерхьул улкаялдаса продюсеразул аслияб мурад букIана гьеб фильмалдса хайир щвей, амма бищун кIудияб суаллъун дие букIана ХIажимурадил роль хIазе чи вати. Дие бокьун букIана машгьурав наибасул роль Кавказаладса чияс хIазе, гьезие абуни бокьун букIана гьеб ролалда гьезул жидерго доваса машгьурав актер вихьизе. Дида гьез чанго актерасул сурат бихьана, амма гьел киналго рукIана гьурмал куц данде кколарел, этникияб рахъалъ гьезул цонигияв ХIажимурадил сипаталда данде кколев вукIинчIо.",
        "Гьеб заманалда Москваялда унеб букIана кинофестиваль, жюриялъул председательлъун гьенив вукIана Америкаялдаса актер Роберт де Ниро. Дица хIалбихьана гьесулгун кIалъай гьабизе, продюсеразда ракIалда букIана гьес абураб гIарац кьезе. Амма нижеца гьесухъе кагъат хъван битIидал, данде гьес жаваб бачIана жиндир гIагараб кIиго-лъабго соналъе гьарурал къотIаби ругин цогидал чагIигунилан. Гьев эркенлъизегIанги чIун дица гьесухъе сценарий битIана. Сценарий букIана цIакъго халатаб, актеразе абуни гьеб бокьуларо. Цадахъго дица гьесухъе битIана лъикIаб таржамаги бугеб Толстоясул къисаги.",
        "Дун гьесухъ балагьун чIана лъабго соналъ, амма гьес жаваб кьечIо. Гьебмехалъ дун живго ана гьесухъе. Дун вихьидал виха-хочунги лъугьун гьев лъугьана жиндир регIулеб хIал гьечIин ва хадубго тIаде жубана жиндир костюмазулал ролал рокьуларилан. Гьебмехалъ дица абуна дида бихьанин «Мессия» фильмалда гьес кьолода жаниб хIараб роль, гьеб цIакъ лъикIго ккараб букIараб букIанин. Гьеб жиндица гьалмагъасул гьари нахъчIвазе кIвечIого хIараб роль букIанилан жаваб кьуна гьес. Къокъаб хIасил гьев кингоги разилъичIо ХIажимурадил роль хIазе.",
        "Гьелдаса хадуб дихъе бачIана Ираналдаса кагъат, гьезул кинематографаз хъвалеб букIана ХIажимурадил кино бахъиялъе кумек гьабизе хIадурал ругилан. Дун гьезухъе ана. Гьебмехалъ цIидасан суал бачIана динияб рахъалда тIасан. Ираналъулаз абулеб букIана кино бахъизе кколин киналго бусурабаби лъикIал гIадамаллъун рихьизарун, насраниял абуни квешал чагIилхун",
        "Дица гьезда ракIалде щвезабуна къисаялда цо гIурусалъ ХIажимурадихъ магIу гьабулеб лахIзат, гьелъ солдатазда абулеб букIанин гьесда релъизе бегьуларин, гьев хабалъ вукъизе кколилан. Дие бокьун букIана гьезда бичIчIизабизе, Толстояс гьеб къисаялда лъун букIараб инсанлъиялъул бищунго тIадегIанал рахъал загьир гьарулеб пикру. Толстояс бихьизабулеб букIин киналго динал цоцада дандечIараллъун рукIине бегьулареблъи, киналго гIадамал цого рукIин ва гьел ахир-къадги ракълиде рачIине кколилан. Ираналъулаз жаваб кьуна жидее гьеб къваригIараб жо гурин, гьезие къваригIун бугин цоцада дандекколареб рахъ гьеб фильмалда бихьизабизе. Дун гьелда разилъичIо, щайгурелъул гьеб ккезе букIана Толстоясул пикру гIаксалда бихьизабилъун. ЦохIо щвезе бугеб хайиралул гуребги, пикру гьабизе ккола кинаб хIасил гьабулеб жоялъул ккезе бугебалиги. Гьединаб ккана къисмат машгьурав наибасул хIакъалъулъ кино бахъизе букIараб къасдалъул.",
        "Щиб соналъ дур Ираналъулалгун гара-чIвари букIараб?",
        "Гьел рукIана 1992-93 соналъ.",
        "Роберт- де-Нироца щиб гIилаялъ инкар гьабун батилилан дуда кколеб?",
        "Италиялдаса гьалмагъазабаз дида бицун букIана гьесие Европаялда киноялда вахъизе бокьуларилан. Дие, узухъда, гьеб ролалда вихьизе вокьун вукIана дагъистанияв, амма продюсеразе къваригIун букIана гIарац. Кино – гьеб ккола гIарац, актер вукIине ккола киназдаго лъалев, гьесда тIад гIарац гьабизе букIине.",
        "Гьеб бизнесалда хIалтIизабулеб къагIидаяйиш?",
        "КIиго соналъ цебе дирго студентазе гьелъул бицинадал гьез аудиозапись гьабун буго дир кIалъаялъул. Гьелъухъги гIенеккун гьез абуна рачIайила фильм нилъецаго бахъизе. Дир нухмалъила гъоркь гьеб фильм бахъун буго ва нижер гьеб телевидениялдасанги бихьизабула.",
        "Фильм хIадурун бугиш?",
        "Буго, дида кIола гьелъул фрагментал рихьизаризе дуда. Амма гьеб гуржи мацIалда буго, къваригIун ялъуни субтитрал, ялъуни магIарул мацIалда гьеб буссинабулев чи. Нужер ругищ гуржи мацIгун хIалтIулел чагIи.",
        "Гьединал чагIи гьечIо, амм гуржи мацI лъалел гIадамал руго",
        "ХIажимурад дие рекIее гIола, Толстоязул героязда гъорлъ гьев вуго жиндалъун авторасдехун ва гьесул дунял бичIчIиялде нилъер рокьи бижизабизе кIолев чи. Толстоясул киналго героял руго гIадатиял гIадамал. Анна Каренина, князь Андрей, Пьер Безухов ва ХIажимурадги. ХIажимурад живго жиндаго чIарав ва киназдаго лъалев бахIарчи вукIиналъ хъван батилин Толстояс Шамилилги хъвачIого гьесул хIакъалъулъилан ккола дида. Шамиль цIикIкун политик вуго, стратег гуро",
        "Гьеб кинабго буго Толстоясул, гьес кидаго мугъчIвай гьабулаан документазде. Гьев гьаниве вачIиндал, Воронцовас жиндирго адъютантасе тIадкъай кьуна ХIажимурадица бицаралда тIасан гьесул кинабго тарих хъвайилан. Гьеб тарих босана Толстояс къиса хъвалаго кьочIое. ЦохIо гьеб документалде гуребги, цогидаздеги мугъчIвай гьабулеб букIун буго Толстояс, амма гIицIго гьеб хвъай-хъвагIаялдаса бихьулеб буго кигIан ракIбацIцIадавги ритIухъавги чи ХIажимурад вукIаравали.",
        "Гьев вацгун цадахъ гIуна Хунзахъ, эбел гьезул йикIана лъимал хьихьулей гIадан, гьелъ рахь кьун гIезарун руго ханасул лъимал ва гьел цоцаде цIакъ гIагаралги рукIун руго, амма хадуб рагъги ккун гьеб хъизам хъвехъун бан буго. БичIчIулеб жо буго, щай гьев имамасул рахъаледе инчIевали. Гьеб мехалъ гьев тIоцевесев нухалда ГIумахангун цадахъ Тифлисалде ана гьенир рукIарал гIурусаздаса кумек гьарун. Амма жиндие гьел рекIее гIечIилан нахъвуссун вачIуна гьев. Гьеб мехалъ хъахIаб чалмаги ботIрода къан вукIуна гьев, амма жеги Шамилгун вукIинчIо. Гьес къасд гьабуна жиндирго росу Хунзахъ цIунизе. ГIурусаз гьесда данде лъуна тIубараб отряд ва гьев къуна. Гьеб мехалъ Шамилица, гьевги сихIирав чи вукIана, гьесухъе ритIула чагIи жинда мун цIунизе кIолилан абизе. ХIажимурадил букIана хъизан, гьеб цIунизе бокьун букIана гьесие, гьелъ ана гьев Шамилида гъорлъе. Шамилгунги гьев гIемер мехалъ вукIана, амма хадуб имамасул божилъи хвана гьесде. Шамилица гьесул хъизам хъамуна ва ХIажимурад гIурусазухъе ана, амма хъизам эркен гьабизе гьесда кIвечIо. Гьеб мехалъ цебе рехун бачIана дие гьесул бищун бокьлеб рахъ, гьев лъугьана кинабго жиндицаго гьабизе. Гьеб тарих буго ХIажимурад гIумруялъе гIоло къеркьолев вукIараб куцалъул хIакъалъулъ, сиясаталъе гIоло гурев, жиндиего, жиндирго хъизамалъе гIоло. Гьеб букIана дун асир гьавураб бакI, гьелъ бокьун букIана дие гьесул хIакъалъулъ кино бахъизе. Литератураялда гьединал героял бищунго интересал рукIуна, цоккураб хасияталъул гIадамаздасаги. Цо бутIаялъ дирго хIалтIи рагIалде бахъараблъун рикIкIуна дица.",
        "Дагъистан – «Миллаталъул» бераз",
        "ХIажимурад МухIамадов – Бакълъул районалъул бетIерасул ишал тIуразарулев",
        "Бакълъул мухъ жеги цебетIезабизе бугилан бицана цIияв нухмалъулес",
        "Дагъистаналъул Халкъияб Собраниялъул депутат, Россиялъул эркенаб гугариялъул рахъалъ тIаса бищараб командаялъул кIудияв тренер, дунялалъул ва Олимпиялъул хIаязул чемпион ХIажимурад МухIамадов тана Гумбет районалъул бетIерасул ишал тIуразарулевлъун.",
        "2017 соналъул 13 июлалда Гумбет районалъул бетIерасул ишал тIуразарулевлъун тана машгьурав спортсмен, жамгIияв хIаракатчи ХIажимурад МухIамадов. 12 июлалда, «Гумбет район» муниципалияб районалъул депутатазул Собраниялъул анлъабилеб ахIиялъул лъабабилеб заседаниялда, МугIрузул территориалияб округалда Дагъистан Республикаялъул бетIерасул вакил МухIамад Камиловасул, Дагъистаналъул бетIерасул ва ДРялъул хIукуматалъул жанисеб политикаялъул рахъалъ управлениялъул консультант ГIабдула ГIабдулмутIалимовасул гIахьаллъигун, гьоркьоб лъуна ««Гумбет район» муниципалияб районалъул бетIерасул хъулухъалде конкурсалъул хIакъалъулъ» ва «Контракталъул болжал лъугIиялда бан, «Гумбет район» муниципалияб районалъул бетIерасул ва бакIалъулаб администрациялъул ишал ГIабдулахIажи ГIабдулкъадировас тIуразари гьоркьоб къотIизабиялъул хIакъалъулъ» суалал. Депутатаз гьеб данделъиялда районалъул бетIерасул ишал тIуразаризе тIадкъана районалъул бетIерасул заместитель ХIайбула ГIабдурахIмановасда.",
        "2017 соналъул 13 июлалда ХIайбула ГIабдурахIмановас жиндирго ихтиярал кьуна, муниципалитеталъул бетIерасул заместителасул хъулухъалде восун вукIарав, ХIажимурад МухIамадовасухъе. «Гумбет» газеталъул гьанжесеб номералда бахъулеб буго ««Гумбет район» муниципалияб районалъул депутатазул Собраниялъул «Гумбет район» муниципалияб районалъул бетIерасул хъулухъалде конкурсалъул хIакъалъулъ» хIукму, дандрекъон кколел приложениялгун. Районалъул бетIер вищизе вуго гьаб соналъул августалда.",
        "ХIажимурад МухIамадовас Гумбет районалъе нухмалъи гьабулеб буго Дагъистаналъул бетIер Рамазан ГIабдулатIиповасги рахъккун. Муниципалитеталъул цIияв нухмалъулев хIисабалда, районалъул хIалтIухъабазда цеве кIалъалаго, ХIажимурад МухIамадовас тIоцебесеб иргаялда республикаялъул бетIерасе баркала загьир гьабуна жинде гьабураб божилъиялъухъ, абуна Гумбет районалъул гIадамазул гIумру цебетIезелъун ва гIагараб ракь тIегьазелъун хIалтIи свак лъачIого гьабизе бугилан.",
        "ХIажимурад МухIамадовгун Гумбет районалде рачIана Дагъистаналъул Халкъияб Собраниялъул депутат Нариман Темуркаев, МахIачхъала шагьаралъул рукIа-рахъиналъул политикаялъул рахъалъ управлениялъул нухмалъулев Арсен ИбнухIажаров, Дагъистаналъул бетIерасул администрациялъул ва ДРялъул хIукуматалъул жанисеб политикаялъул рахъалъ управлениялъул консультант ГIабдула ГIабдулмутIалимов, предприниматель Дайтбек Сайпов ва цогидалги.",
        "Гумбет районалъул бетIерасул ишал тIуразарулев ХIажимурад МухIамадов щвана районалъул администрациялъул минаялде, Россиялъул халкъазул гIадатияб маданияталъул Гумбеталъул централде, Инхоса ГIали-хIажиясул цIаралда бугеб централияб библиотекаялде, информациялъул «Гумбет» отделалде ва муниципалитеталъул цогидалги идарабазде.",
        "Къуръаналъул рихьизариялги дагъистаниязул гIадаталги цолъизарун, гьес кьучI лъуна бакIалъулал къануназе. Гьел хIалтIана ункънусго соналъ, XX гIасруялъул авалалде щвезегIан. Гьедин гьес гIуцIараб тIехь машгьурлъана «ИсмагIил-Къуръан» абураб цIаралда гъоркь ва Дагъистаналъул гIатIиракьалъул конституциялъун лъугьана. Гьел къануназда магIарулаз «балъ» абула, гIарабаз – «гIадат». XVI гIасруялда ва хадусел къарнабазда Дагъистаналъул жамгIиябгун политикияб гIумруялъулъ даимаб хатI хъвана ИсмагIилица. Гьесги гьесул ирсилазги кверщелчилъи гьабуна гьанжесеб Буйнакск районалъул севералъе. Меседил Ордаялъ кьураб къарачиязул цIарги букIана гьезул.",
        "ТIанусиса анкьго багьадур",
        "Машгьурав краевед Булач ХIажиевас хъвалеб буго: «Буйнакск шагьаралдаса 24 километраялъ бакътIерхьудехун, ралъдал гьумералдаса 1200 метралъ эхедегIан, ИсмагIил-мегIералъул ракьанда буго магIарул росу ТIаса Хъарани. Росу лъугьиналъул биценазулъ рехсолеб буго ХуригохIалъул къиса. Гьеб гохIда ратулел руго кIинусго килограмм щибалда бугел гIадал чIахIиял занал. Бицунеб буго магIарул ТIануси росулъа анкьго багьадурасе бокьанила гьеб гохI ва гьенир яшав гьабизе чIанила. ГохIда сверухъ – гьарзаял рохьал, лъим, чан. Капур Гъумекиса шамхаласул кверщаликь батанила гьеб кинабго бечелъи. Гьединлъидал гьезда гьоркьоб рагъ байбихьун буго».",
        "Биценалда рекъон, тIанусдеридаги шамхаласдаги гьоркьоб рекъел ккун буго, нугъаяз хъамун араб шамхаласул чуязул илхъи нахъбуссинабизе ТIанусиса вацаз квербакъун хадуб. Шамхаласул рагъухъабазда кIун гьечIо гьеб гьунар гьабизе. Гьанжесеб Бавтугъай бугеб бакIалда Сулахъалъул рагIалде магIарулал щведал, илхъигун гIор бахун батула нугъаяз. ИсмагIилица лъедон Сулахъ бахуна ва илхъи тIадбуссинабула. Цинги шамхал анкьавго вацасул цоясул – Тели-Будайчил - рокъове вачIуна ва хIалае ратаралъухъ нужее данде щибин жинца гьабизе кколебан гьикъула. Тели-Будайчиги шамхалги ХуригохI мегIералъул тIогьире рахуна ва гьенисан рихьулелщинал ралъдал рахъалдехун ругел ракьал тIанусдерие щола.",
        "ХуригохI шагьар",
        "Нуцалчи ИсмагIилица кьучI лъураб тIоцебесеб шагьар – «ХуригохI» абураб чIел – ккола, гьенир рухъа-хъваял гьарурал археологазул пикруялда, «ТIаса Хъарани росдада аскIоб батараб бищун кIвар бугеб тарихияб памятник». Гьеб чIел (городище) буго Чабчах абулеб бакIалдаса югалдехун ва ТIаса Хъарани росдадаса кIиго километралъ бакъбаккудехун дагьаб севералдегун бакъбаккуде цIутIараб гохIил тIогьиб. Сверухъ ругел авлахъазда ва хурзабазда тIаде балагьун буго гьеб борхатаб гохI (мегIер). ГохIил борхалъи – 50 метр. 45 градусалъ лабалал гьелъул щобаз тIаде кIанцIулев тушманасдаса чIел (шагьар) цIунизе рес кьолаан. Бищунго лабалал ва рохь тIад бугел югалъулгун бакъбаккул щобал цолъула кIкIалгун. Гьеб кIкIалал ахада буго сверухълъиялдаго цо гурони гьечIеб гьарзаго лъим чвахулеб ицц.",
        "Гьеб чIелалде (некIсияб шагьаралде) бахъун буго 1-1,5 метр гIеблъиялъул нух – гохIил бакътIерхьул рахъалдасан хъвалбан гьабун буго гьеб. ГохIил тIогьалъул куц босараб, гургинккараб шагьар букIун буго ХуригохI. Шагьаралъул гIеблъи-халалъи – 180 -250 метр. ГанчIил гьарурал шагьаралъул щулалъул къадазулги минабазулги чIунтелал руго гьанир, хасго гIемер гьел цIунун хутIун руго югалъул рахъалда. Севералдехуниса гьел къадал ричун раччун ун руго, гьанжесел росаби ралелъул пайда босизе. Гьенир рухъа-хъваял гьарурав археолог Мурад МухIамадовас хъвалеб буго ХуригохIалъул щегI VIII-XIV гIасрабазе хасиятаб бугилан.",
        "Авариялдаса къвакIарал рухIал",
        "Заман (датаби) махIканго данде кколеб гьечIолъиялъе кIиго гIилла букIине бегьула: археологасул гъалатI ялъуни нуцалчи ИсмагIилица цебеккун чIел букIараб (рехун тараб ялъуни течIеб) бакIалда шагьар бай. Гьеб гуребги, биценаздаги ХуригохI шагьаралъе кьучI лъураб заман батIа-батIайиса бихьизабун буго. Масала, 1941 соналда Эрпелиб, Хъараниб, Ишкаталиб, Ахакь тарихчи Расул МухIамадовас гьарурал цIех-рехазда хъвалеб буго къарачи-бегал кколин XII гIасруялда гьаб мухъалде рачIарал Авариялъул нуцалчагIазул наслаби: «Эрпелисез, ишкаталисез ва хъаранисез жидерго тарихалъул хIакъалъулъ гьадин бицана. Суракъатил ирсилав, Авариялъул кверщелчи, тIоцебе бусурбан дин босарав ва ханасул цIар щварав нуцаласул лъабго васасул рагIи данде кколароXIIгIасруялда. Гьезул цояв ИсмагIил, Авариялдаса нахъе гъурав чи, вац Карлангун цадахъ вачIун чIана Хурбекалда (ХуригохIалда, Хъарани росдада гъоркьехун). Гьеб ракьалда лъилниги кверщел букIинчIо. ЧIахIиял рохьалги гIемераб чанги букIана гьениб. ИсмагIилица цIакъ щула гьабуна жиндирго цIияб чIел Хурбек (ХуригохI). Сверун цIулал сангар гьабуна, гьелдаса къватIибехунги цоги галан гьабуна. ИсмагIил хун хадуб гьесул вас Тели-Будайчица, инсудасан мисал босун, гьеб ракь парахатаб ва хIинкъи гьечIеб сверилъун лъугьинаби гуребги, гIемерго гIатIидги гьабуна, улкаялъул тахшагьар гьанжесеб Эрпели росу бугеб бакIалдеги бахъана. Капур Гъумекиб тахшагьар ккун чIарал мадугьалихъ ругел шамхалзабазе гьеб кинабго рекIее гIечIо. Будайчидаги Капур Гъумекиса шамхалзабаздаги гьоркьоб ракьалда тIасан рагъ байбихьана. Гьеб кьалда гъорлъе цIана гIахъущиселги. Къеркьей букIана халатаб, къел ккараб. Будайчил боял рикIкIен гIемерал рукIинчIо, амма гьел къуркьичIого рагъулаан ва кидаго бергьунаан».",
        "ГIага-шагарго гьединалго баянал ракIарана XIX гIасруялда Дагъистан областалъул сословиязул комиссиялъул гIахьалчагIазги: «Къарачиязул бегзабаз жал Аваразул ханзабазул наслаби кколилан абулеб буго (чIикIасез бихьизабухъе, гьел Аргъваниса рачIун руго). Аварияги тун, гьал росаби гьез кквеялъул хIакъалъулъ гьадинал биценал хутIун руго. Суракъатил ирсилав, Авариялъул кверщелчи, тIоцебе бусурбан дин босарав ва ханасул цIар щварав нуцаласул лъабго васасул рагIи данде кколаро. Гьезул цояв ИсмагIил, Авариялдаса нахъе гъурав чи, жиндирго рахъккуралги рахьдал-вац Карланги цадахъги рачун, лъилниги кверщел тIад гьечIеб Хурбекалда (ХуригохIалда) чIелги ккун чIана. ИсмагIил хун хадуб гьесул вас Тели-Будайчица юрт (росу) гьениса Эрпелибе бахъана; гьенисан гьел рагъана Капур Гъумекиб тахшагьарги ккун чIарал шамхалалгун, бахIарчилъиялъе ва бихьинчилъиялъе гIоло «Эри-Пери» («къвакIарал рухIал») абун цIар лъуна гьезде шамхаллъиялъул чагIаз, гьедин щвана гьезул юрталъе цIияб цIарги – Эрпели. ГIемераб мехалъ шамхалзабаз хIалхьиялда толел рукIинчIо гьел ва гIицIго цо лъугьа-бахъиналъ рекъезаруна кIиялго. Нугъаяз хъамун ана Шамхаласул чуязул илхъи ва гьесул рагъухъабазда кIвечIо гъозда хадур лъугьине. Къарачиязул бегзаби жидерго къокъагун ахIуд рахъана, Сулахъ гIор бахунеб бакIалда, (гьанжесеб) Миякьо росдада гъоркьехун, гьел нугъаязда нахъгIунтIана, илхъи бахъана ва кватIун тIаде щварав Шамхаласухъе тIадбуссинабуна. Нахъруссун рачIунел Шамхалги къарачиялги ГIумалав абураб магIарде рахана ва гъоб ишалъухъ Шамхалас гьезие кьуна Темиргъоялъул мухъалдехун берда бихьулебщинаб ракь, Башлар абураб цIар жинде бугеб. Къарачиязул бетIерлъиялда буго гьабсагIатги гьеб ракь (гьелда тIасан дагьаб цебе жеги тIубазе кIвечIеб дагIбаги баккана). Хадуб бегзабаз ккуна Хъарани ва Ишкаталиб росаби, гIун бачIана Ахакь росуги (Хъараниялдасан), цинги къарачиязул киналго ракьал (Башлар хутIизегIан) гьоркьор рикьана гьеб лъабабго росдада, гьездасан гIадамаз пайда босулаан гIаммаб жамгIияб мулкалдаса гIадин, амма бегзабазе бачIиналъулги харилги бутIаги кьолаан, уздензабаз – ункъил бутIа, чIанкIабаз – кIийил бутIа».",
        "«Эрпели анкьцIул биххизабуна»",
        "Къарачи-бегзабазул кьолбол чи Герей Гереевасулгун (1860-абилел соназда гьавурав, 106 сонил гIумру тIамурав) хабар гьабун буго 1956 соналда Булач ХIажиевас Эрпели росулъ. Гъоркьехун кьолел руго жиндир тухумалъул ва росдал тарих рагьулел гьесул ракIалдещвеязул кескал: «Нижер росдае 250 сон гурони гьечIо. Гьеб тарихалдаса некIсияб зани батичIо дида хабалалъ. Гьал бакIазде гIадамал магIарухъа рачIана, мухIканго абуни – ТIануси росулъа. Гьелгун вагъулев вукIана шамхал. Будайчи абулев чияс гьаниб хъош бана ва тугъас чIвана. Цогидалги гьесда аскIоре рачIине лъугьана. Сверухълъиялда рукIана чундулги цогидал гIалхул хIайваналги гIемерал рохьал. Рукъзал цIулал ралел рукIана. Будайчил хIакъалъулъ шамхаласдаги рагIана. Росу баян буюрухъ кьезе жиндихъего ахIана гьес Будайчи. Гьениб гьезда гьоркьоб кьал ккана. Будайчица лъадилъун чачанай ячана ва чачаназ рахъкквеялъ гьесул кверщел щулалъана. Халкъалъги Будайчие квербакъана. Шамхалас тIокIаб гьесул рахIат хвезабичIо. Гьедин байбихьана Эрпелиб гIумру. Росдал цIар лъугьана «эр» («къвакIарал, къуватал гIадамал») ва «пели» («гьезул нухдасан унел чагIи») абурал рагIабаздасан».",
        "Булач ХIажиевас кагътиде росун руго гьев информаторасул анкьумумузул цIаралги Эрпели амирлъиялъул хIакъалъулъ къисабиги: «Дида цIар буго Герей, инсуда – Эдил, кIудаинсуда – Атай, гьесулги инсуда – Герей, хадуб: Магьди (хроникаялда гьесул цIар рехсон буго 1732 соналда «Эрпелиялъул кверщелчи Будайчил вас» кколилан), Будайчи, Мусавус, СултIан-ахIмад, Умалат, Гъазихан, Сурхайхан. Ахират хIалхьараб щваяв дир эмен Эдилил имам Шамилилгун лъай-хъвай букIана, имамас хъулухъ тIадкъанги букIана гьесда. Росулъе мех-мехалда тIадвуссуневги вукIун вуго. Имам асирлъун хадув Эдил, къватIиве вахъинчIого, Эрпелив чIана. Гьес гIумру гьабулеб букIана Томенаулалда. Ай росдал гъоркьияб авалалда, гьениб лъикIаб мина букIана гьесул. АнлъцIул биххизабуна нижер росу. Анлъабилеб нухалдаса хадуб дир гIага-божарал чагIи росдал тIасияб роххеналде рахъана. Гьелдаса, дир хIисабалда, 95 сон ана.(Дица хIисаб гьабуна гьел 1861 соналда гочун ратизе бегьулилан. – Б. ХIажиев). Авар Гъойсуялдаса гъазданушисезул мухъалде щвезегIан ракьал ниж бетIергьанал рукIана, хадубги – Капчугаялъул ва Торкали-Чирюрталъул ракьазул гIорхъи ккун, Сулахъ гIоралда цузегIан. Ункъо кьериялъ цебе Эрпелиялъул гIадамаз кIи-кIи къоялъ нижее херги бецулаан, хурги бекьулаан, хIалухъинги бакIарулаан. Щибаб хъизаналъ цIулал магьги кьезе кколаан нижее. Лагъзалги рукIана (гьоркьохъеб буголъиялъул чагIазулцин рукIана гьел). Къайи-цIа гIадин, ричун росизе щолаан лагъзал. Гьел рачун рачIунаан, рагъал рагъарараб мехалда яги Грузиялде чабхъенал гьарун хадур. ГIурусаз лагълъи гьукъаниги, дир инсул лагъзал хутIун рукIана. БетIергьабазде ругьунлъарал гьезул киназего гуро эркенлъуде ине бокьараб, чангиял думалъго гьезда цадахъ чIана».",
        "Къуръаналъе ИсмагIилил тафсир",
        "«Къарачи» абураб жамгIияб къокъа (сословие) лъугьиналъул цIех-рехал гьаруна батIи-батIиял автораз. Гьезда гьоркьоб кIвар буссинабизе бокьун буго ХIажимурад Хашаевасул хIалтIабазде. Гьес хъвалеб буго Каспиралъдал рагIаллъиялъул гIатIиракьалда, шамхаллъиялъул бегзабиги чIанкIабиги гурелги, къарачи-бегалги къарачи-чIункIбиги рукIанилан. Гьез гIумру гьабулаан Эрпели, Ишкаталиб, Хъарани, Ахакь, Гъарабудагъкенталда ва Губденалда. Къарачи-бегзаби лъугьиналъул лъабго батIияб къагIида (версия) бихьизабулеб буго батIи-батIиял автораз. Цо пикруялда рекъон, кипчаказ Каспиялда аскIосеб гIатIиракь ккураб заманалдаго рукIун руго къарачи-бегал. Цогидаз чIезабулеб буго гьел кколин авлахъалда гIагардегIан вахъарав магIарулазул нуцалчи ИсмагIилил васасдасан бижун бачIараб, гьесул наслу-къедилан. Лъабабилез абулеб буго, Рекъав Тимурица Дагъистаналде чабхъенал гьарурал соназда гьес хъулухъчагIилъун (хъаравуллъи кколел чагIилъун) тарал гIадамазул ирсилал ругин къарачи-бегзабиян.",
        "Хашаевас хъвалеб буго: «Къарачи-бегал рукIине ккола жамгIиял кверщелчагIи, чIухIби, Дагъистаналъул гIатIиракьалде къарал некIсиял росабалъ жидеего феодалазул ихтиярал рахъизе кIвана гьезда, гьединго, бихьулеб букIахъе, Тамерланица гьезда тIадкъан буго гIадамазда хадуб халкквейги тIалабги чIезаризе».",
        "XIX-XX гIасрабазул гIорхъода гIумру гьабун вукIарав В.К.Линден абурав цIех-рехчиясги къарачи-бегзаби рижиялъул чанго версия босун буго къалмиде: «(XIIгIасруялъул ахиралда) Дербенталдаса севералдехун ралъдал рагIаллъуда Дагъистаналда яшав гьабизе гочун рачIана лъарагIал, къарачи-бегал гьеб заманалда загьирлъанилан рикIкIунеб буго цо-цо гIалимзабаз. Цоги версиялда рекъон, къарачи-бегал кколел руго Авариялдаса вачIарав лъабго вацасул (магIарулазул ханзабазул тухумалъул чагIазул) наслаби. Темир-Хан-Шура округалъул гIадамаз рикIкIуна шамхалзабазул бегзабаздасаги некIсиял ва къо-асс бугел кколин къарачи-бегзабиян».",
        "XIX къарнуялъул автор, лъарагIав Д.-М. Шихалиевасги гьарун руго «къарачи» абураб рагIуда тIасан хъвай-хъвагIаял: ««Къарачи» буго цIакъго некIсияб лъарагIазул рагIи, таржама гьабуни, гьелъул магIна ккола «халгьабулев», «гIадлу гьабулев»». Балагьараб мехалда, гьеб пикру тезе бегьула «халкъияб этимологиялъун», гIелмияб кьучI гьелъул гьечIо, щайин абуни, «къарачи» ккола Меседил Ордаялъул социалиябгун политикияб термин. Гьеб бачIун буго монголазул «хъарачу» абураб рагIудаса: «Мукъадисав Чингиз-ханасул тухумалъул гурел монголалгун татаразул кверщелчагIи»,- абураб магIна буго гьелъул. Шихалиевас хъвалеб буго, ричIчIунгутIабиги дагIбаги рагъараралго, диван къотIизе гIатIиракьалъул гIемерал гIадамал къарачиязухъе унаанилан: «Гьел рукIана лъарагIазул киналниги некIсиял гIадатал цIунулел чагIи. Къарачиял руго Шималияб Дагъистаналъул росабалъ, Гъарабудагъкенталда, Губденалда, Эрпелир, Хъаранир, Ишкаталир. Кидаялиго машгьурал, гьанже шамхаласул асаралда гъоркь гIодорегIан гьарурал бакIалъулал гиназзабазул ирсилал руго гьел. Жакъа Дагъистаналда цIар бугел къарачиял: Эрпелиса Уллу-бей, Хъараниса Юсуп-бей. Эрпелиб цIунун букIунаан «ИсмагIил-Къуръан» абураб тIехь, гьелда хъван рукIана къарачиязул бищун кIвар бугел хIукмаби».р",
        "Эрпелиса ва Хъараниса бегзабазул тухумалъе кьучI лъурав нуцалчи ИсмагIилил букIине ккола Шихалиевас рехсараб Къуръан. Гьеб хIужа ритIухъ гьабулеб буго цоги хроникаялъги. XIX гIасруялда данде кIутIарал архивалъул баяназда хъвалеб буго Дагъистаналъул гIатIиракъалда кIиабизе гIарз бахъулеб судалъул (апелляциялъулаб) гIадал суалалгун къарачиязул чиясухъе унел рукIанин Гъарабудагъкенталда, Губденалда ва Эрпелир гIадамал. Гьев чияс «ИзмагIил-Къуръаналда» рекъон къотIулел рукIун руго цIидасан хIукмаби. Архивалдаса хъвай-хъвагIай: ««ИзмагIил-Къуръанилан» лъарагIаз абула машгьурав Дагъистаналъул гIалимчи ХIажи-ИзмагIилица (XIVгIасру) баянал кьураб (тафсир гьабураб) Къуръаналде». Гьал далилаздасанги бихьулеб буго нуцалчи ИсмагIил гIелму-лъай цIикIкIарав, гIадаталги шаригIатги лъалев чи вукIараблъи.",
        "Аманат Будайчил Уцуми",
        "Хроникабазулги документазулги халгьабидалги якъинлъулеб буго XVI гIасруялъул кIиабилеб бащалъиялъул авалалда Хъаранив вукIин «къо-асс бугев, ТIадегIанав Аллагьасул цIобалде хьул лъурав амир» ИсмагIил. Гьесул васал Будайчи ва «Килпров» (битIараб къагIида – КIихIосро) рехсон руго гIурус хроникабазда 1588 соналъул бицунагоги гьелдаса хадубги мадугьалихъ бугеб Эрпели росдал кверщелчагIи хIисабалда. В 1581-1586 соназда ГIусманиязул империялъул тарихчи Ф. Кырзыоглуца хъвалеб буго нижер хроникабазда ругин ИсмагIил ва Кахсуру (КIихIосро) абурал вацазул рахъалъ баянал. Амма жеги мухIканал ва кьучIал гIурус хроникабазда хъван буго «Кихосро» ва Будайчи ИсмагIилил васал кколилан («Костов да Будачей»), ва гьел кIиялго эркенал, цоцазда рачIел «гиназзаби» ругилан. 1614-1615 соназда «Эрпелиялъул кверщелчи Будайчи» формалияб куцалда гIурусазе мутIигIлъана, гьесул вас Уцуми гъоркьлъалие (аманаталъе) кьун вуго гIурусазул Терки шагьаралде (гьанжесеб Гъизляр районалъул ракьалда, Терек гIорул рагIалда букIана гьеб).",
        "Гьел хIужабаздасан пайда босани, нуцалчи ИсмагIил, гIага-шагарго, гьавун вукIине ккола ХVI гIасруялъул тIоцебесеб бащалъиялъул бакьулъ (1520-абилел соназда), хун вуго 1580-абилел соназда.",
        "Дагъистаналъул гIатIиракь гIурусаз бахъилелде эрпелисезул нуцабазул ханлъиялда гъорлъ букIана ункъо росу: Эрпели, Ишкаталиб, Хъарани, Ахакь. Байбихьуда магIарулазул букIараб Эрпели росу, Дагъистаналъул цоги регионаздаса тюрк мацI бугел чагIиги гьенире гочун рачIун, мацIги загIиплъун (ассимиляция), тIубанго «лъарагIлъана». Эрпелисезул нуцабазе бокьун букIана жидер ханлъиялда халкъ гIемерлъизе, гьедин къабул гьаруна гьез росулъе цIи-цIиял къокъаби. Надир-шагьасул чабхъеналдаса хадуб биххизабураб Мадигьин росдал гIадамал гочинаруна Ишкаталиб (Ишкарты) росулъе. Дагъистаналъул югалдаса ва гьанжесеб Азербайжаналъул севералдаса падаралги (азербайжанал-суниял) рахъана гьенире. Гьедин, тюрк мацIалъул гIадамал тIаде рачIиналъ, магIарулазул Эрпели ва Ишкаталиб росаби «лъарагIлъана», Хъарани ва Ахакь росабийин абуни магIаруллъун хутIана – гьез магIарул мацIги, бичIчIиги, цоги хутIарабщинабги цIунана.",
        "Дахадаевасулгун Йирчи Хъазахъил къватI цолъулеб бакIалда бан буго цIияб музей. \"Россия - моя история\" абун хъван буго гьеб музеялда тIад. Гьениб жаниб рагIула бищунго некIсияб заманалдаса бахъараб, жакъа къоялде щвезегIан улкаялъул тарих бихьизабулел гIаламатал: картаби, суратал, ретIел-хьит, аудио ва видео файлал ва гIемераб цогидаб. Гьеб музей бан буго тIоцебе базар букIараб, хадуб Амировас гьелги хъамун спортзал базеянги байбихьун, къого соналъ чIобого букIараб бакIалда. Музей буго кIудияб ва берцинаб. Гьеб бана цохIо лъагIалида жаниб, цIакъго хехго. Гьеб баялъе аслияб хIаракат бахъана Рамазан ГIабдулатIиповас. Гьев вукIана музеял, кьурди-квара, кечI-бакъан хирияв чи. ГIемерал гьединал бакIал рана ГIабдулатIиповас Дагъистаналда. Гьеб щиб гьабизе хIажатаб жо, гьелдаса кIвар бугел суалал гьечIищ Дагъистаналдаян гьикъила гIемерисез. ГIунги тIокI руго хIажатал бакIал, гьеб гIурус тарих жаниб бачараб музеялъул кинабгIаги хIажалъиги гьечIо Дагъистаналъе. Амма гьеб балаго республикаялъул нухмалъиялъул гъира базабулеб кIиго хIужа букIана: тIоцебесеб – гьенибе биччараб гIезегIан гIарац, хIалтIизе бакIал ва магъалаби республикаялъул бюджеталъе ва хасал чагIазе щвей. КIиабилеб - Москваялда цебе Дагъистан гIурусаздехун гьетIараб ва централъе ритIухъаб республика букIин бихьизаби. Гьеле гьеб музей рагьана хамиз къоялъул къаси. Лента къотIизе В.Васильев вачIинчIо. Гьесул бакIалда кагътидаса, рагIи къосинчIого, баркиялъул кагъат цIалана ГI.ХIамидовас. Хадувго кIалъазе вахъана насраниязул кашиш Варлаамги, бусурбабазул цевехъан, муфтий ва шайих АхIмадхIажи ГIабдулаевги. Киназго бицунеб букIана музей рагьи лъикIаб иш бугин. Кинаб квешлъи- гиха букIинеб музеялъул? Амма политикияб рахъ хIисабалда, республикаялъул бетIерасул гьеб тадбиралде вачIунгутIиялъе къимат кьуни, дир хIисабалда, гьеб буго гьесул битIараб гали. Ургъунго вачIинчIев ватаниха. ГIадамаз жидеда къанагIат гурони вихьизе щоларев чиясул рахъалъ жидецаго цо гIажаибаб образ ургъула. Гьесие гьечIелги тIокIлъаби хъвала, гIемер цеве вахъани гьеб кинабгоги щущахъ бан, хIакъикъияв чи вачIуна цеве жиндирго гIунгIутIабигун.",
        "Масала, Рамазан ГIабдулатIиповас гьабурабщинаб жо къотIнор сураталги чIвачIого, прямой эфиралгун цевевахъиналги гьаричIого гьабун букIарабани, гьесул рахъалъ чанги легенда ургъилаан халкъалъ. ХIикматав, гIадан чиясда кIвечIел ишал гьарурав цевехъанлъун рикIкIинаан. Гьесул кинабго жо хвана тукаби рагьулеб бакIалда лентаби къотIизе иналдаса байбихьараб, ункъабго соналъ киналго сухIмат - кучIдузулъ гIахьаллъун, гIемер цеве вахъун. Гьес квал-квал гьабуна гIадамазе жиндир рахъалъ халкъалъе къваригIараб образ гIуцIизе. Гьеб хIакъикъат бичIчIун лъаларо, цогидаб кIудияб ва кIвар бугеб суалалъ лъаларо, Васильев вачIинчIо музей рагьизе. Дир хIисабалда вачIинчIого лъикI гьесие жиндиего. Гьевго Васильевас, гьале кIиябго анкь сверулеб буго, жеги кьечIо Дагъистаналъул хIукуматалъул премьерасул кандидатура. Законалда рекъон кIиго анкьил болжалалда кьезе ккола. Метер буго ахирисеб къо, рузман къоялъул данделъиялда лъазе рес буго щив премьерлъун вихьизавуравали. Премьерлъун вачIине вуго я 2018 абилеб соналъул сентябралде щвезегIан киналгIаги политикиял хIаял гьечIого нухмалъиялъул гьоко цIалев чи, ялъуни гьев вукIине вуго жиндир заманалда Путинидаса тIоцеве премьер, хадув президент гьавуравго гIадин иргадулаб болжалалде ишангун витIулев чи. Кинабго бараб букIина кандидатураялда ва гьесда цебе лъураб масъалаялда. Руго харбал Васильевас бищунго кIвар бугел отраслязде Москваялдаса жиндир чагIи рачун рачIине ругин абуралги. Щивалиго Иванов вачIун вугила республикаялъул бетIерасул администрациялъул бетIерлъун вукIине. Жеги гьенив чи хисун гьечIо. Гьединго интернеталда тIибитIана щивалиго Иван Овчиниковасул хитIаб жив Дагъистаналъул финансазул министрлъун хIалтIизе хIадур вугин абураб. Гьеб жо буго Чукмекистаналда хъвай-цIали лъалел чагIиго хутIун рагIуларин, батIаго Васильев бегьарав дунги щай бегьиларевин абураб жо. Васильевни политикияб кризисалъул ва Дагъистаналъул политикиял ва финансовиял къокъабазул къеркьей чIалгIарав В.Путиница бугеб ахIвал-хIал хвасар гьабизе витIун ватила. Цониги къокъаялда гъорлъ гьечIев чи хIисабалда. ХутIарал кире? Гьанир гIурал махщелчагIи гьечIогойищ? Дир хIисабалда миллияб ращалъиго цIуничIого къватIиса гIадамал нухмалъиялде рачани гьеб букIина тIоцебесеб иргаялда дагъистаниял къабихI гьарураб ишлъун. ГIабдулатIиповас ракьцоязе кьурал харжихъ балагьарал хъулухъазул бицунел чагIаз киндай къабул гьарулел ругел Овчиниковал? ГIеладай гьезул бихьинчилъи нуж гьечIого Дагъистан тIубан бугин, гIун бугин ахIичIел гьалдбадерида абизе? Хабар лъикIаб рагIайги.",
        "ХIасилал",
        "Шамил имамас 220 сон тIубайги Ахдачибги",
        "Аралда таманча речIчIани, бачIунеселъ гIарада речIчIула",
        "Араб анкьалда магIарул миллаталъе кIвар бугел чанги лъугьа-бахъинал ккана. Гьаб обзоралда гьезда гъорлъ бищун цIикIкIун рехсей гьабурал ва нилъер тIолабго халкъалда хъатIулел хIужабазул цIех-рех гьабулеб буго. Гьел ккола Шамил имамас 220 тIубаялъул конференция ва Ленинаулалда ккараб питнаялда сверухъ ахIвал-хIал.",
        "Исана, 2017 соналъул 10 июлалда, МахIачхъалаялда Гьудуллъиялъул рокъоб тIобитIана Шамил имамас 220 сон тIубаялда хурхун гIелмияб конференция. Гьеб данделъиялда гIахьаллъана Дагъистаналъул бетIер Рамазан ГIабдулатIиповги. «Шамил имамасулалдаса тIадегIанаб даражаялъул инсан Дагъистаналъул тарихалда вукIинчIо ва гьечIо», - ян абуна республикаялъул бетIерас гьениб.",
        "Абизе ккола 1997 соналда Шамил имамасул 200 сон тIубай кIодо гьабулелъулги чанги захIмалъаби дандчIван рукIанин гьел тадбирал гIуцIулезда. Гьелъул хIакъалъулъ бицунаан доб соналда гьеб бергьараб тарих ракIалде щвезабиялъул хIалтIаби гьарурал магIарул хIаракатчагIазги. Масала, РАНалъул академик ХIажи ХIамзатовас абуна гIемер рухизе кканин хъулухъчагIазул каваби, гьеб тадбир лъикIаб даражаялда ин мурадалда. Дагъистаналъул Пачалихъалъул советалъул бетIерлъун доб заманалда вукIарав МухIамадгIали МухIамадовас Шамил имамасул хIакъалъулъ гьабураб докладги РАНалъул ДНЦялъ хъвараб букIанин бицана гьес. Цо-цо хIелхIелчагIаз «кIудадае» кутакаб рецц гьабула, лъикIаб калам гьабун букIанин 1997 соналъул байрамалда гьесилан. ХIакъикъат гьединаб букIун буго, гIемер хадур чIун, хIалалъ гьабизабун буго Генуса генералиссимусас 200 сон тIубай. 210 сон тIубай кIочонго тана.",
        "Шамил имам вокьуларел гIадамал жакъаги дагь гьечIо Россиялда. Социалиял гьиназдаги цоги бакIаздаги кIудияв имамасда бугьтанал лъолел ахIмакъзаби камулел гьечIо. Гьел руго пакъирал, жидеда гурхIизе мустахIикъал чагIи. Шамил имамасул макъамалъе щибго зарал букIунаро гьединазул хIапиялъул. Аллагьасда цебеги, авар халкъалда, Кавказалда ва дунялалдаго цебеги Шамил имамасул цIар буго тIадегIанаб бакIалда. Нилъер мадугьалихъ ругел цо-цо къавмазул вакилзабиги гьел гурелги Шамил имамасул цIаралда сверун чороклъи тIибитIизабизе лъугьунилан, гьелъул щибго хIасил ккезе гьечIо.",
        "«Миллаталъул» цебесеб номералда МухIамад БисавгIалиевас «ГIавухъалда тунка-гIуси ва росдал магIишаталда хиса-баси» абураб макъалаялда хъван букIана НахъбакIазул (Казбек мухъалъул) некIсияб Ахдачаб букIараб бакIалда (гьанжесеб Ленинаул) магIарулазул ва чачаназул цо-цо къокъабазда гьоркьоб ккараб кьалалъул ва Дагъистаналъул нухмалъулез гьеб питна гIодобе буссинабиялъе гьабулеб бугеб хIалтIул. Гьаб анкьалдаги гьеб тема букIана Дагъистаналда ва хIатта Кавказалдаго аслиязул цояблъун.",
        "10 июлалда, итни къоялъ, Дагъистаналъул нухмалъулез тIаде къабул гьарун, Ленинаул росулъе рачIун рукIана Чачан Республикаялъул спикер МухIамад Давудов, жанисел ишазул министр Руслан Алханов ва цогидалги. Гьеб данделъиялда гIахьаллъана Дагъистаналъул тIалъиялъул вакилзабиги. Рамазан ГIабдулатIипов 9 июлалда щвана Казбек ва ЦIияблак мухъазде ва лъазабуна мадугьалихъ ругел халкъазул гьудуллъигун вацлъи чучлъизабизе тезе гьечIилан, питнадулалги тамихIалде цIазе ругилан. Гьеб кьал рукIалиде бачиналъе кIудияб хIалтIи гьабуна Сайгидпаша ГIумахановасги.",
        "Социалиял гьинал рукIана ахIи-хIуралда, «Ютубалда», «Ватцапалда» ва цоги къокъабазда халкъал цоцазде гьусулел жидер гьурмал рахчарал цIукIабазул тIелалги рукIана. Дагъистаналъул прокурор Рамазан Шагьнавазовас лъазабуна Ленинаулалда ккараб лъугьа-бахъиналдаса хадуб социалиял сурсатазда хъварал миллатал цоцазде тIаде разарулел хъвай-хъвагIаязул халгьабизе бугилан ва гIайибиял тамихIалде цIалилан.",
        "Полициялъул информациялъул алатазда гьереси гьабун бугоан мадугьалзабаз тIиритIизарурал «10 чачанасда 100 аварас кьабуна» абурал кьучI гьечIел харбал. ГIавухъ мухъ цIигьабизегIан жал ракъун чIезе ругилан лъазабурал чачаназул цо-цо жамгIиял хIаракатчагIазул лъимал террористал ругилан информация къватIибе кьун буго полициялъул цо-цо сурсатазда.",
        "Киса-кибего мадугьалзабаз хъвалеб буго Ленинаул ва Калининаул жидер ракь кколин, ГIавухъ мухъ цIигьабизе кколилан. Амма тарих гьединаб гьечIо. Гьеб суалалъул щвалде щвараб цIех-рех гьабун буго тарихиял гIелмабазул кандидат ШагIбан ХIапизовас (Маркъо ШагIбановас). Гьел росабалъ ругел чачаназул бищун некIсиял хобазул кIинусго сон гурони батун гьечIо. Тарихиял тIахьазда баянал руго некIсияб Алмахъ шагьаралъул Куриман абураб кули букIанин гьанжесеб Ленинаул бугеб бакIалда. Гьеб суал гIелмияб куцалда рагьулел тIахьал рахъун руго ШагIбан ХIапизовас авар ва гIурус мацIазда. Нилъеда нилъерго тарих лъазе ккола. Гьединал кIвар бугел тIахьалги тIокIкIун рукIине ккола. Гурони, Каспий ралъадалде цIар Чачаназул ралъадилан хъварал картабиги тIиритIизарун, тIолабго Кавказ жидерилан абурал маргьабазда божун, нилъер цо-цо мадугьалзабаз цIидасанги питнаби рорчIизаризе квер базе бегьула.",
        "1999 соналъул лъугьа-бахъиназда тIасан гIемер макъалаби хъвана дица. Ленинаулалда исана июлалда ккараб кьалалъул хIакъалъулъ рахъарал видеозаписазухъ валагьидал, 1999 сон ракIалде бачIана. Тарихияб гIелму буго кIудияб мугIалим. Аралда таманча речIчIани, бачIунеселъ гIарада речIчIула. Гьеб кIочене бегьуларо тIоцебесеб иргаялда нилъеда, магIарулазда. Тарихалъул дарсал кIочани, бокьараб халкъ мекъи ккола. ГIакълу – цебе, ццин нахъе. Гьединаб буго аваразул аби. Харбал лъикIал рагIаги.",
        "ХадурагIи",
        "БачIунеб анкьалда «Миллаталъ» тIобитIизе буго иргадулаб «Адабияталъул сагIат» - редакциялъул гургинаб столалда гьоркьоб лъезе буго ГIахьалчIиса МуртазагIали-хIажиясул рухIияб ирс. Гьединго тIасияб анкьалда газеталъул гьурмазда цIализе бегьула Гъуниб магIарда авар мацIалъул мугIалимзабазул руцIцIен кин тIобитIарабалиги. Гъуниб магIарда «Миллаталъул» гимн рикIкIине буго МелъелтIа гьоркьохъеб школалъул цIалдохъан Макка Ахкубековалъ. Гьел ва гьел гурелги проектал, нилъер миллаталъе пайдаял ишал гIумруялде рахъинарулел руго «Миллат» басмаялъ. РачIа, цадахъ лъугьун, гъеж гурун, гвай бан, миллаталъул милат гьабизе. Гьабулелда квер рекIаги, хур цIун бачIаги, чIалда мохмох биццалъаги!",
        "Пикру",
        "Гъарабагъалъул бал",
        "Азербайжаналда гьанжеги тIахьал рухIулел руго. 1988 соналда, Гъарабагъалъул суал хIалуциндал, СССРалъул Президиумалъул член Расул ХIамзатовас кIалъай гьабуна, азербайжаналги эрмениялги ракълиде ахIараб ва Гъарабагъалъе хасаб статус чIезабизе ккеялъул бицараб.",
        "Гьеб каламалдаса хадуб азербайжаназ ХIамзатовасул «Дир Дагъистанги» цоги тIахьалги рухIизе байбихьана. Исана цIа гъуна жидерго машгьурав хъвадарухъан Айлислил тIахьазда ва суратазда. «ГанчIилал макьаби» абураб ахирисеб романалда гьес къватIир чIвазарулел руго эрмениязе зулму гьабурал азербайжанал.",
        "Азербайжан Республикаялъул (АР) нухмалъулеб партиялъул («Ени Азербайжан») вакилзабазги Мелли Мажлисалъул (парламенталъул) спикерасги какана Айлислил цIияб асар. Хъвадарухъан ватIаналдаса вачахъеян хъихъири буго цо-цоязул.",
        "Исана январалда Исмаили шагьаралда лезгияз азербайжаназул тIалъи заманаялъ нахъе лъутизабуна, гьезул отелалги машинабиги рухIана. Митингал рукIана Бакуялдаги.",
        "Кавказалъул щибаб улка-ракьгун, регионгун бухьараб буго магIарулазул тарих. Кавказалъул къисматалъулъ ва тарихалъулъ нилъеца кколеб бакIалъулги гьабулеб асаралъулги бицуна гьелъ.",
        "БакътIерхьул Кавказалда «Аминовка» абун гIор буго – Гьонодаса МухIамад-амин Асияласул цIар щвараб. Бакъбаккул Кавказ - магIарулазул кьолболаб ватIан. Кавказалъул аслияб щоб бегун гъоб рахъалда, югалда магIарулазул ракьалги росабиги руго – ЦIор.",
        "Гъарабагъги буго нилъер эпосалъулъги тарихалъулъги («Бахтикал кечI» ва гь.ц.). XVIII гIасруялда Гъарабагъалъ КIудияв ГIумаханасе магъало кьолаан. Гьанже Гъарабагъалъ магIарул гIолохъаби чIаралел руго – Азербайжаналъ Армениялъулгун гIорхъоде бищун цере ритIула ЦIоралъул аварал.",
        "2013 сон",
        "Къо-мех лъикI, «Миллат» .., миллат...",
        "ХIурматиял магIарулал!",
        "Нижеда ракIалда букIинчIо гьаб къагIидаялда нужергун къо-лъикI гьабулеб къо тIаде бачIинилан. Амма бачIана аб, я нижеца гьарун, я нужеда казият чIалгIун гуро бачIараб аб, ТIадегIанав Аллагьасул хIукмуялдалъун бачIана. Гьесул къудраталдалъун гурони гIучIги багъаруларо я зобалазда, я ракьалда.",
        "«Миллат» казият къватIибе бачIаралдаса микьгогIан сон сверана. Гьаб бижун букIана 2011 абилеб соналъул ихдал…",
        "Бижунги букIана МухIу ГIалиевги хисун, тIад вуссун гIурусаз МухIамадсалам МухIамадов бетIерлъун витIун вачIарабго. Гьев тIаса вищун вукIана ункъго магIарулавги гъоркь тун. ХIалуцараб, хIалкъараб, нилъер миллат жакъа бугелдасаги гIемераб гIодобегIан гьарурал сонал рукIана гьел. КъватI-къватIазда бомбабиги лъун рахъулел кьвагьиязги, гъоркьчIелги гьабун маскаби ххурал гIадамаца цогидал гIадамал чIвайги лъугьун букIана гIадатияб ишлъун. Лъица щиб чйвалев вугеб лъалеб хIал букIинчIо. МагIарулазул сахаздаса сахал васал гIужие гъолел рукIана. ГIадилгерейгичIван гьесул тахбакI чияца араб, МухIу хисун гьесда цере ханлъуда рукIарал рачIараб, магIарулазул лебалалщинал васал цоцаца чIаралел рукIана гIарцул, политикиял ва цогидал суалал роцIцIине кIоларого. Гьеб мехалда миллат цолъиялъулги, аралъул хIасил гьабизеги, букIинеселъул хIисаб гьабизеги, жакъасеб къоялъе хIакъаб ва мустахIикъаб къимат кьезеги хIажалъана эркенаб, лъиданиги бачIеб басма - \"Миллат\" газета. Гьединаблъун букIинеги букIана газета гьал соназдаго.",
        "Газеталъ гIуцIараб \"СанагIат гьечIел суалал\" абураб рубрикаялъе жавабал кьечIев ва нижгун гара-чIваричIев магIарулазул дагьавниги рагIарав политик яги хъулухъчиго хутIун ватиларо. Цо-цо мехалда республикаялъул гIурус мацIалда риччалел газетал \"Новое дело\", \"Черновикалъ\" гIурус мацIалде руссинеги гьарун рахъулаан гьел гара-чIвариял, \"Миллат\" газеталдаса росанаян абун. МухIамадсаламил заманалда гьаб газеталъ тIамуна тIалъи жибгун кIалъазе ва рорхарал масъалабазе жавабал кьезе, гьединал мисалал гIемерал руго. МухIамадсалам МухIамадов хъулухъалдаса ун хадув бетIерлъун Рамазан ГIабдулатIипов вачIаралдасаги хIажат букIана гьадинаб басма тIалъиялъухъе халкъалъул тIалабал щвезаризеги гьесда данде республикаялда лъазабураб информационияб рагъулъ магIарулазда хIакъикъат бичIчIизабизеги. 2017 абилеб соналъул хаслихъе Дагъистаналда тIалъи хисана. Гьаниве витIун вачIана МВДялъул генерал В.Васильевгигьесда цадахъго премьер А.Здуновгун хъазан-татаразул къапилабиги. Республикаялда ккана кIудиял кадровиял ва политикиял хиса-басиял. Туснахъ гьарун Лефортовоялде ана бащдалдасаги цIикIкIун Дагъистаналъул хIукумат. Жанир лъуна премьергун вице-премьерал, министралгун шагьаразул ва районазул бутIрул ва цогидал гIемерал жавабиял хIалтIухъаби. ТIубараб республика букIана битIахъе жазмуялде ккун боххун, гьелги жанир ун, гьезухъа бахъараб гIарац жидее кьелин. \"Миллат\" газеталъ рагьун хъвана гьел чагIи туснахъ гьари гьеб хIалалъ роххизе ккараб иш гурин. Гьел гIадамал Москваялда лъачIого цIогьодичIин, гьеб рагъги коррупциялъулгун низам цIуниялъул рагъ гурин, коррупциялъулгун коррупциялъул рагъ бугин. Пайда щиб, хъваралъул хIисаб гьабизе кколеб бакIалда, гьел макъалабазул копиял гьарун, цоял ХъахIаб рокъоре, цоял КГБялъухъе ритIун, хIалтIулел руго магIарулазул мацIихъаби.",
        "Цоги къагIидаялъ жо кколарого, Максим Шевченко тIамуна Васильевасде \"Ютубалда\" бугеб жиндир каналалдасан В.Васильевасухъе хитIаб гьабизе \"Миллат\" газеталдаса БисавгIалиевас магIарулал гIурусазда данде чIезе ахIулел ругин. Аллагьасе рецц, битIахъе закон хвезабиялъул хIужа батичIо гьезул цIех-рехалда ва мацIихъабазул анищал хIорлъана. Амма Россиялъ къо бахъанагIан эркенаб рагIуе гIурхъичIвай гьабулеб буго. \"Яровоялъул пакет\" абун цIар щвараб цо инжитаб къанун баккана бокьараб, тIаса-масаго диниял, миллиял яги социалиял темаби хасал къокъабазда хъинтIараб жо борчIани, миллионазул гIакIаби, хIатта туснахъ гьариялде гIагарараб тамихI бихьизабулеб. ТIаса бер босичIого \"доносал\" хъвалел магIарулазул мацIихъабиги ругеб, тIалъиялъ законалги къвакIизарураб заманаялъ ритIухълъиялъе гIоло къеркьей бигьаяб жо гьечIолъиялда бан, газеталъул тарих гьалда лъун лъугIизе толеб буго.",
        "МАП (Межрегиональное агентство подписки) абураб Москваялда бугеб цо гIуцIиялъ араб соналдаса нахъе нужеца подписка гьабураб гIарцудаса нижее цо капек бачIун гьечIо. Гьезулгун диваналъул процесс байбихьизе буго гIагараб заманаялъ. КIиабилеб бащдаб лъагIалие нужее кьезе хутIараб гIарац почтаялъ тIадбуссинабула нужехъе, нижее кколеб, диваналъ МАПалдасаги бахъун, гьезул бахъизе жо батани, бачIилин хьулалда руго. Гьединаб хIилла - рекIкI цIикIкIараб, кумек дагьаб, магъалабаца гъанкъулеб, мацIихъаби гьарзаяб, закон къвакIараб, къватIиса нухмалъиялъ зурулеб заманалда щивха вукIинев магIарулазул газеталъе кумек гьабизе хIадурарав чиги? Гьев валагьизе нижги рахъунаро, жалго рачIине хIадурарал чагIи миллаталда гьоркьорги гьечIо.",
        "Амма нижер коллектив жеги хун гьечIо, гъорлъан цо-цоял камуниги. Ургъулел руго цоги цебехун букIинчIеб цIияб творческияб проекталда тIад. Интернет-радио бугониги, \"Ютюбалда\" хасаб канал бугониги, интернет-СМИ бугониги, рагьизе ният буго. Рес буго Аварпресса.ру сайталде хъвадаризеги. Жакъа кинабго гIалам телефоназда жанибе иналда бан, цIияб заманаялъул тIалабаздаги данде кколеб, гIемераб гIарацги харж гьабизе кколареб, улкаялда ва Дагъистаналда лъугьа-бахъунеб жо нужеда бичIчIизабулеб цо сурсат рагьила, Аллагьасул хIукму батIияб батичIони.",
        "Гьаб газеталъул гьурмазда ахирисеб микьго соналъ щибаб рузман къоялъ гIемерал пайдаял, цIализе гъира балел макъалабазда цадахъ редакция ва хъвалев чи мекъи ккарал, гIисинлъарал, илбисалъ къосинавурал бакIал рорчIун ратиялдаги щибниги щаклъи гьечIо. ЧIагоял чагIилъидал, кин мунагьалдаса рорчIилел? Мунагьаздаса цIунарал чагIи цохIо аварагзаби гурони гьечIеб мехалда. Гьединлъидал, хириял диналъул вацал, магIарулал, гьарула, Аллагьасе гIоло, нижер мунагьаздаса ва хатIабаздаса тIаса лъугьа нуж. Жинда ссалат-салам лъеяв Аварагас абунги буго: \"ХIакълъунго Аллагь тIаса лъугьуна жалго тIаса лъугьунезда\", - абун. Дун киназдаго тIаса лъугьарав вуго, нужги тIаса лъугьа нижехъа рорчIарал санагIат гьечIел хъвай-хъвагIаяздаса. Гьаб газета къаялъе сабаблъун ккана гIицIго финансовиял, политикиял ва цогидал рахъал гурелги, цо нижехъе гьоболлъухъ вачIарав исламияв гIалимчиясул рагIабиги: \"Гьаниб бугеб хъвай-хъвагIай гъибаталде ккеялдеги хIинкъи буго\", - ян гьес кьураб кантIизариялъ. Жакъа гIалам, суждаялдаса борхичIого ккарал мунагьаздаса тавбу гьабун, Аллагьасда гьардолеб мехалда нижеца гIарац кьун гъибаталде ккезе рес бугеб жо къватIиб биччай ахIмакълъи букIинарищха? Аллагьас нилъер щивасе гIакълуги, сабруги, кантIиги кьеги хIакъаб нух тIаса бищизеги, гьенисан таричIого церехун инеги, гьеб нухда даимлъизеги. Харбалги лъикIал рагIаги. Амин.",
        "Исламалъул цIаралда нахъги рахчун питна бекьулелгьел чагIи щалали нилъер халкъалда бичIчIун буго. Гьедин бугониги нилъерхIалтIи гьоркьоб къотIизе бегьуларо.",
        "Районалъул бетIерасул заместитель МахIач МахIачевас нухда бачараб антитерроралъул комиссиялъул данделъиялда гIахьаллъана районалъул прокурор И.ИсмагIилов, РОВДялъул нухмалъулев И.ГIалиев, районалъул диниял церехъаби, росабазул бегавулзаби.",
        "Полициялъ, районалъул терроризмалде данде къеркьеялъул комиссиялъ ва бакIалъулаб муниципалитеталъ гьабулеб цадахъаб хIалтIул хIасилалда жакъа къоялда районалда гIодобиччараб, хIинкъи гьечIеб ахIвал-хIал буго,-ян абуна данделъиялъул байбихьуда кIалъазе вахъарав районалъул бетIерасул заместитель ГIабдуразакъ Рамазановас. - Районалъул бетIерас жамгIиял гьундуздасан ракълилаб гIумруялде тIадруссайилан хитIаб гьабуниги, АТКялъул комиссиялъ гIагарлъиялъулгун бичIчIи кьеялъул хIалтIи гьабуниги, кодоб ярагъгун рохьазда ругел нилъер районцояз гьеб гIадахъ босичIо. Гьал къоязда ТIелекь росулъ лъазабураб КТОялъул хIасилалда гьел боевикал чIвана.",
        "Жакъа къоялдаги районалъул АТКялъул комиссиялъул хитIаб буго районцоязде, боевиказе квербакъи жидеца гьабун щив чи ватаниги, живго рекIекълъун, гьеб хIужжа бицине полициялде вачIани, гьев чи законалда рекъон тамихIалде цIазе гьечIо.",
        "Нагагьлъун, полициялъул ва цогидалги цIех-рехалъул органаз гьединаблъун бугеб хIужжа жидецаго тIатинабуни, «За пособничество терроризму» абун статьяги бихьизабун тамихIалде цIазе вуго, кигIан гIемер заман гьоркьоб ун батаниги.",
        "Хадувго кIалъарав районалъул прокурор И. ИсмагIиловас бицана районалъул школазда, ясли-ахазда хIинкъи гьечIолъи цIуниялъе гьарулел тадбиразулъ бича-бихъан букIине бегьуларин. Росабазул бутIрузул жавабчилъиги бичIчIизабун, прокурорас абуна росабалъ гIолилазе, жамагIаталъе бичIчIи кьеялъулаб, терроризмалде ва экстремизмалде данде къеркьеялъе гьабулеб хIалтIуде гьез цIикIкIун кIвар кьезе ккелин.",
        "Кин бицаниги гьезда бичIчIичIо, гьабураб профилактикияб хIалтIиялъ хIасилги кьечIо- ян абуна, чIварал вацал Мирзоевазул инсулгун жинцаго гьабураб кIалъаялъулги бицунаго РОВДялъул нухмалъулев И.ГIалиевас.- Росдал гIолилазе бичIчIи кьеялъулаб хIалтIуе жалго росабазул жамагIатаз, бегавулзабаз квербакъичIони, цохIо полициялъ гьабун хIалтIи цебе билълъунаро. ХIажат буго цадахъ рекъараб хIалтIи.",
        "Жидер росдада хъинтIараб гьеб терроризмалъул балагь жакъа тIолабго жамгIияталъего гIаммаб балагь бугин абуна ТIелекь росдал бегавул ГIалиасхIаб Юсуповас. -РакIчIун абизе кIола нижер росулъа гьел питначагIи тIагIанин. Росулъ хIалтIулел мадрасабиги мажгиталги руго, гIолилазда гьоркьоб гьабулеб бичIчIи кьеялъулаб хIалтIиги буго.",
        "ТIекьадерил къадруял гIадамалги ракIалде щвезарун, жакъасеб къоялъ гIолилазда гьоркьоб бичIчIи кьеялъулаб хIалтIи гьабиялъе кIудияб бутIа росдал херазул Советалъги лъолилан абуна гьениб ТIелекь росдал херазул Советалъул нухмалъулев Шамсудин МухIамадовас.",
        "Терроризмалъулгун исламалъул щибго хурхен гьечIолъиялъул ва кодоб ярагъгун рохьахъ рахчун гIадамал чIвалезде исламалъул бугеб бербалагьиялъул бицана МочIолъ мадрасаялъул нухмалъулев МухIума ХIажиевас жиндирго кIалъаялда.",
        "Ахиралда кIалъана Дагъистаналъул АТКялъул мугIрузул районазда вугев вакил Сайпудин Сайповги.",
        "Гьес абуна боевикал чIванин абун росабалъ гIолилазда гьоркьоб гьабулеб хIалтIи чучлъизе тезе бегьуларилан.",
        "Ахиралде щолеб буго боевиказда данде Сириялда гьабулеб рагъ. Гьенир рагъизе арал нилъер боевикал кирего инчIого, тIадруссун нилъерго рохьахъе рачIине руго. Исламалъул цIаралда нахъги рахчун питна бекьулел гьел чагIи щалали нилъер халкъалда бичIчIун буго. Гьедин бугониги нилъер хIалтIи гьоркьоб къотIизе бегьуларо. Жеги руго гьел террористазухъ ракI бухIаралги, гьезие квербакъулелги. Гьеб питна тIубанго нилъер ракьалдаса тIагIинабизе цадахъаб хIалтIи жеги цIикIкIинабизе хIажат буго.",
        "ХъахIал къункъраби-2017",
        "Мун вихьула дида даим чIагоялъ",
        "Цогиял нусгояз хисизе гьечIев",
        "2017 соналъул 8-9 сентябралда ДагъистаналдаXXXI-абилеб нухалда тIобитIана «ХъахIал къункърабазул къоял» абураб фестиваль. ХIамзатил Расулица 94 сон тIубалеб гьеб адабияталъул байрамалде исанаги рачIана Россиялъул батIи-батIиял регионаздаса ва къватIисел пачалихъаздаса хъвадарухъаби.",
        "Гьалдаберида гьоркьор рукIана Россиялъул Хъвадарухъабазул союзалъул тIоцевесев секретарь Геннадий Иванов, гьебго идараялъул секретарь, Россиялъул маданияталъул мустахIикъав хIалтIухъан Виктор Кирюшин, «Москваялъул литератор» казияталъул бетIерав редактор Иван Голубничий, «Россиялъул хъахIал къункъраби» абураб проекталъул нухмалъулев Сергей Соколкин, Чачан Республикаялъул миллияб политикаялъул министрасул заместитель Лема Гудаев ва гьезул Хъвадарухъабазул союзалъул нухмалъулесул заместитель Бувайсар Шамсудинов, Россиялъул Хъвадарухъабазул союзалъул секретарь Александр Ананичев, Астрахань обсласталъул Хъвадарухъабазул союзалъул нухмалъулев Юрий Щербаков, «Дон» журналалъул бетIерав редактор Виктор Петров, «Молоко» интернет-журналалъул бетIерай редактор Лидия Сычева, Калмыкиялъул Хъвадарухъабазул союзалъул бетIер Эрдни Эльдышев, балкаразул шагIир Мухтар Табаксоев, Карачаево-Черкесиялъул халкъияй шагIир Лариса Шебзухова, Башкортостаналъул Хъвадарухъабазул союзалъул нухмалъулев Заки Алибаев, «Доля» журналалъул редактор Ольга Прилуцкая, Азербайжаналдаса хъвадарухъаби Марафас ХIусейнов, ГIабдурахIман ХIажиев ва гIемерал цогидалги.",
        "Кидаго гIадин, Дагъистаналъул нухмалъиялъул ва Хъвадарухъабазул союзалъул вакилзаби ва гьалбал 8 сентябралда щвана Расул ХIамзатовасул хабаде, ГIурус театралда цебе гьесие бараб памятникалъухъе, МахIачхъалаялъул паркалда бугеб Лъаларев солдатасул памятникалда цебе гьабуна митинг, цинги делегация ана Расул ХIамзатовасул рокъобе ва гьеб къоялъул къаси Поэзиялъул театралда гьабуна шигIруялъул данделъи.",
        "Гьел къоязда Дагъистаналъул нухмалъулев Рамазан ГIабдулатIипов хIалтIулаб сапаргун Москваялда вукIана ва, ХъахIал къункърабазул къоял кIодо гьарун, Москваялъул Яузалъулаб ахикь лъураб Расул ХIамзатовасул памятникалда аскIоб гьабураб тадбиралъулъ гIахьаллъана гьев. Дагъистаналда гьеб байрам бачана республикаялъул вице-премьер Анатолий Карибовас ва Хъвадарухъабазул союзалъул нухмалъулев, халкъияв шагIир МухIамад АхIмадовас.",
        "9 сентябралда гьалбадерил къокъабаз сапар бухьана шагIирасул ватIаналде, Хунзахъ районалъул ЦIада росулъе, гьединго 31 соналъ цебе «ХъахIал къункъраби» абураб кечIалъе памятник бараб Гъунире ва Россиялъул некIсияб шагьар Дербенталде.",
        "Гьал мухъазул авторас исана сапар бухьана Хунзахъ районалде. Гьалбадерида дандчIвай гьабуна Хунзахъ районалъул бетIерасул заместитель АсадгIали ГIабдуразакъовас ва цоги жавабиял хIалтIухъабаз. ЦIадаса ХIамзатил, Расул ХIамзатовасул ва ХIажи ХIамзатовасул памятниказда цере тIугьдул лъун хадур, гьалбал щвана «ХъахIал къункъраби» абураб мемориалияб комплексалда цере Хунзахъ мухъалъул гIадамалгун дандчIвазе.",
        "Хунзахъ районалъул бетIерасул заместитель АсадгIали ГIабдуразакъовас рагIи кьуна районалъул собраниялъул нухмалъулев Хважа Хважаевасе. Гьасул кIалъаялдаса хадуб литературияб рахъ бачана гьал мухъазул авторас. Расул ХIамзатовасул асараздехун ва Дагъистаналдехун бугеб жидер хинаб бербалагьиялъул бицана Россиялъул Хъвадарухъабазул союзалъул секретарь Иван Голубничияс, Дагъистаналъул Хъвадарухъабазул союзалъул нухмалъулесул заместитель, халкъияй шагIир Марина АхIмадовалъ, гьединго хундерида цере рахъана хъвадарухъаби Виктор Кирюшин, Лема Гудаев, Ольга Прилуцкая, Федор Черепанов ва Аминат ГIубдулманапова.",
        "Гьеб къоялъ ЦIаде щвана ЧIикIаб ГЭСалдаса къватIибе бахъараб Расул ХIамзатовас 94 сон тIубаялде гьабураб автопробегги.",
        "Гьалбал рещтIана ЦIадаса ХIамзатил музеялъур ва Хунзахъ районалъул маданияб кIалгIаялъуб цIалдохъабазулгун дандчIвай тIобитIана. Тобот чвахиялда аскIоре ва ГIараниб хъала бихьулеб бакIалде, гьединго АхIулгохIда аскIоб бараб музеялъуреги щвана «ХъахIал къункърабазул къоял» фестивалалъул гIахьалчагIи. Дагъистаналде бухьараб сапаралъ кIудияб асар гьабуна гьезие.",
        "Гьаб векалъул тарих хадуб магIарухъ,",
        "Хунзахъги ЦIадаги цIалулеб мехалъ,",
        "Дир цIар киб букIинеб – чIваралъ, хваралъищ,",
        "Я хабар лъачIого тIагIаразулъищ?",
        "Гьелъул ургъел гуро гьабсагIат бугеб,",
        "Дир пикраби руго мугIрул халкъалъул,",
        "ЦохIо рохел буго, дида гьеб лъала,",
        "Мун даим хутIизе буго, Дагъистан!",
        "ЧIваразулъги гуро, хваралъги гуро,",
        "Я хабар лъачIого тIагIаралъ гуро;",
        "ТIагъурги ханжарги магIидаги бан,",
        "Мун бихьула дида даим чIагоялъ.",
        "Гьедин хъвана Расул ХIамзатовас. Живго шагIирги вуго даим чIагоялъ. Гьес щибаб къоялъ тIадегIанаб ва ритIухъаб хъулухъ гьабулеб буго МагIаруллъиялъе, Дагъистаналъе, Россиялъе, инсанияталъе, адабияталъе, лъикIлъиялде ва гIаданлъиялде ахIулеб буго дунялалъулго махлукъат.",
        "Къараб школа – чIунтараб росу, гьединаб пикру кьун букIана цебеккун дагьал лъимал ругел школазул хIакъалъулъ хъвараб макъалаялда «Миллат» газетаялъ. ТIолго Россиялда, 2014 соналдаса байбихьун, къалел руго нус-нус школаби, оптимизациялъул программаялда рекъон. Гьаб соналъул март моцIалда «Цогояб Россия» партиялъ лъазабуна регионазда тIобитIизе бугин мониторинг, ай цIех-рех, гIадатияб куцалда абуни, гьелъул хIасилазда хIукму гьабизе бугин кинаб пайда ва кинаб зарал бугеб гьеб оптимизациялъулали.",
        "Цебеккун лъай кьеялъул ва гIелмуялъул министерствоялда баян гьабун букIана оптимизациялда гъорлъе кколин 50 цIалдохъан гIечIел школал, жакъа къоялда республикаялда руго анцI-анцI школал,  20 цIалдохъан цIалулезул сияхIазулъ рехсарал, гьезулги бащалъи гIицIго кагътазда ругел. Амма гьеб иш, дир хIисабалда, какизе ккараб гьечIо, щайгурелъул гьев анцIго цIалдохъанасе гIоло хIалтIулеб школа букIаго, росу чIаго бугин рикIкIине бегьула, жакъа пачалихъалъ школа къайдал, цогидаб школалде лъимал раччизе транспротги мугIрул росабалъ чIезабун гьечIони, улбул лъималазе лъай кьезе рес бугеб бакIалде, гIодоблъиялде гочуна.",
        "Араб соналда гIицIго ЦIумада мухъалда къан буго 18 школа, гьенире хьвадулел рукIарал лъимал унел руго аскIор ругел росабалъе яги Агъвали бугеб школа-интернаталде. Дагьал цIалдохъаби ругел школазда цо цIалдохъанасда 125 азарго гъурущ харж гьабизе кколеб бугин, гьебго заманалда шагьаралъул школалда цо цIалдохъанасда пачалихъалъ гIицIго 20- азарго гъурущ гурого хвезабизе кколарин абулеб буго хIакимзабаз, цогидаб гIилла гьединал школа къаялъе бугила гьенир учительзабазул гIураб лъай ва квалификация гьечIолъи дарсал рачине, масала, математикаялъул учителас кьолеб бугила химияги физикаги, гьелъ цIалдохъанасе щолеб лъай цIубараб гьечIилан абулеб буго цо-цо экспертаз.",
        "МагIарухъ, цере кIи-кIи, лъаб-лъаб классал рукIарал школал жакъа къазе хIинкъи бугеллъун ккун руго. Щиб бугеб гьелъие гIилла – гьелъие гIилла буго, советияб пачалихъ биххигун, росабазул экономика хвей ва гIадамал, магIишат гьабизе ресал гьечIого хутIиялъ, росаби тун, гIодоблъиялде ва хъутабазде гочун рукIин. ХIалти гьечIолъи – гьеб рехсезе бегьула аслияб гIиллалъун гIадамал рижараб росу ракь тун нахъе рахъунел рукIиналъе, школал къаялъ росабазул гIумруялда зани чIвалин абизе бегьула.",
        "«Миллат» газеталъухъе щвана баянал, бачIунеб цIалул соналда тIоцебесеб цIумур кьабичIого хутIизе рес бугин Хунзахъ мухъалъул Сивухъ росулъги, гьеб оптимизациялъул программаялда рекъон, къазе хIинкъи букIиналъ. Гьелда бан, гьеб мухъалъул лъай кьеялъул бутIаялъул нухмалъулев Залимхан ГIумаровас баян гьабуна, гьел харбал харбаллъун хутIулин, школа къаялъул хIинкъиги гьечIилан. «Сивухъ росдал школа къазе тезе гьечIо нижеца. Цо лъимер гурого гьечIеб бакIалдаги, школа хIалтIизе ккола, щайгурелъул лъимадул буго ихтияр лъай босизе. Хунзахъ мухъалда цониги школа къазе гьечIо», – ян баян гьабуна ГIумаровас.",
        "Гьанибго бицине ккола, араб соналда бухIараб ЛъагIелухъ росдал школа мухъалъул тIалъиялда рагьизе ракIалда буго бачIунеб цIалул соналъул байбихьуде. Гьеб рагьиялъе кIвараб хIалтIи гьабулеб бугила, бищунго кватIун гьаб соналъул ахиралде школа хIадур букIине бугин тIаде жубана Залимхан ГIумаровас.",
        "Лъималазул ихтияразул тIоцебесезул цояблъун ккола лъай босизе бугеб ихтияр, гIисинал рукIунин, школал къалаго, гьеб ихтияр хвезабулеб гьечIищ пачалихъалъ? Оптимизация – гIарац тIокI гьаби, битIараб бугищ лъай кьеялда тIад харж гьабулеб гIарац тIокI гьаби?",
        "Нухалги мехалги",
        "ГьитIинаб тоннелалъул кIудияб квалквал",
        "Бащдаб миллион чиясда хъатIулеб суал",
        "МоцIидасаги цIикIкIун заман бана Генуб росдада аскIоб бугеб чанго нусго метралъул халалъи гурони гьечIеб тоннель къачIазе байбихьаралдаса. КIиябго кIалтIа светофорги лъун, тоннелалда жанисан цо рахъалъул нухалъ гурони машинаби риччалел гьечIо. Къараб рахъалда гьабилан абизе гьабураб хIалтIиги гьечIо. Бащдаб миллионалдасаги цIикIкIун чи хьвадулеб нух гьедин кIвар кьечIого щай тарабали бичIчIуларо. АнцI-анцI машинабазул читIир лъугьуна гьениб гIемер, сабру лъугIарал нухлулаз машинаби цере кIанцIизарула, дагIба-рагIи ккола, рохалилаб яги пашманаб ишалъ гIедегIарал чагIи кватIула. Гьаб суал хехго ялъуни батIайиса тIубазе ресго гьечIодай?",
        "Масала, Генуб росулъан хьвадулаан цере машинаби. Гьанже гьеб машгьураб росуги сверун ккун чIезабун буго, киналго рахъазда хъаравулзабиги блок-посталги лъун. Тоннель къачIазегIан, гьенисан хьвадизе бегьилаан машинаби. ГIадамазул ва чанго районалъул цебетIеялъул ургъел батани, гьеб тоннель къачIаялъул хIалтIаби щай дагьал хехго рагIалде рахъинаризе бегьуларел? «Балъго-гIатIго» гьенир хIалтIулел ратани, лъаларо, амма берда бихьулеб шура-хъури гьеб бакIалда гьечIо.",
        "Дагъистаналда нухал гьариялъе, хъил тIеялъе кIудияб хIалтIи гьабулеб буго, амма гIоларел рахъалги камулел гьечIо. Сулахъ гIоралда тIасан бугеб кьо къачIалаго, Гъизилюрталда аскIоб букIараб хIалкъайги, сабру гьечIолъиги, ахIи-хIурги нилъеда лъала.",
        "Нухазул тема, кин бугониги, аслиязул цояблъун буго Дагъистаналда. Гьеб суалалъ «Миллат» газеталде гIемер кIалъан рачIуна ва хъвадарула гIадамал.",
        "Масала, коляскаялда гурони хьвадизе бажаруларев сакъатав чи МухIамад ГIалиевас хитIаб гьабулеб буго жиндица гIумру гьабулеб минаялда аскIоб бугеб нух, гвендазул цIун, цIакъго квеш бугилан, гьенибе чабхил цIураб машинагIаги чIехьезе бегьуларищилан суал лъолеб буго гьев гражданинас. Гьединго гьеб нух къачIачIолъиялъ аскIоб бугеб гьес гIумру гьабулеб минаялъеги къварилъи кколеб бугин гIарз буго ГIалиевасул, машинаби квеш хьвадиялъул хIасилалда. ГIалиев яшав гьабун вуго Хунзахъ районалъул ГIарани росулъ. Гьев ккола Сивухъ росулъа чи, нухда ккараб авариялдаса хадув сакъатго хутIарав.",
        "Унтаразде, щокъазде, язихъазде, загIипазде бугеб бербалагьиялдалъун кьола бокьараб жамгIияталъе, росдае, районалъе ва улкаялъе къимат. «Мун гьитIинав чиясде гурхIел бугевлъун вукIа», - ян хъвана авар адабияталъул классик Инхоса ГIали-хIажияс. РекIаразда лъелалги рихьун гIумру тIамизе тавпикъ кьеги нилъее. Амин.",
        "Пикру",
        "ЦIаха гIадин буго, цоцахъе цIалеб",
        "Араб анкьил сиясатги сси хвейги",
        "Киб ва лъил гIумру, нах гIадин, талихIалда къокъунеб бугебилан цIехолеб буго гIасрабаз. Араб анкьалдаги букIана гьелда тIасан хабар Россиялда. Дагъистанги Кавказги гIалхулаб, нахъе ккараб, гьардухъабазулги, щокъазулги, спортсменазулги ракьлъун рикIкIунел гIурус чагIазда цевеги чIун, «Интерфаксалдасан» кIалъана ДРялъул бетIер Рамазан ГIабдулатIипов.",
        "Гендерил нохъода – нахъеги кIулал",
        "Ахирал соназда Дагъистаналда гьабураб хIалтIул хIасилазул бицунаго, гьеб пресс-конференциялда ГIабдулатIиповас абуна : «Аслияб масъалалъун дида бихьула гIадамазул бичIчIи, пикру хисизаби. Террористазул рахъккун, щивниги къотIнове вахъунаро жакъа Дагъистаналда. 2013 соналда Дагъистаналде дун вачIаравго, МахIачхъалаялда хасаб операция тIобитIулелъул, террористазул рахъккун, нус-нус чагIи къватIире рахъана – гьезда гъорлъ рукIана цо-цо депутаталги министралги. Жакъа цебе чIезабизе рес гьечIо гьединаб жо».",
        "Амма террор лъугIун гьечIо. Террористазда данде чIараб операция гьабулеб бугилан, гьале 17 сентябралда къараб Гендерил тоннель жеги рагьун гьечIо. «Гъобго хурив гъовго Мусаян» абухъего, цIидасанги лавашдерил хъапустIаналъул хурзабазухъги ралагьун, Хважалмахьиса тIехIнисуги босун, нухда заманги, цIатариги, гьакалги хвезарун, свери бахъун хьвадизе кколел руго чанго районалдаса аза-азар магIарулал. Квешав чиясул квешлъи ралъдалъ бугеб ччугIиеги щолилан абиги гьечIищха.",
        "«Щибаб городалъул боржалъул кIалтIа…»",
        "ВатIанги, динги, умумулги ричарал мункуртазул лъицаниги къимат гьабуларо. Гьел киналго хазинабиги халкъияб тIабгIги цIунарал чагIазул тушбабазцин хIурмат гьабула. Бокьилароан, Дагъистан Азербайжаналъул ва Чачанлъиялъул нухдасан ани. «Щибаб городалъул боржалъул кIалтIа», щибаб минаялъул къватIиселги жаниселги къадазда рарал «вождасул» суратазги, щибаб росдал ва шагьаралъул годикIаниб эхетараб пахьул тIураб бетIералъги гуро улкаялъул ва халкъалъул даража борхизабулеб. БахIарчиял кавказиязда цIакъго рекъоларо гьеб цIекIлъи. ХIамзатил Расулица хъвавухъего : «Дагьал цIекIлъулел гьечIищ гьанже гьал гIолохъаби?» Щибаб мугIрул тIогьиб ГIабдулатIиповасул сурат чIвайги магIарулал ва Дагъистан кIодо гьаби кколаро.",
        "«Чухъа халалъи гуреб…»",
        "Грозный шагьаралда гIадин, Россиялъул бетIер Владимир Путинил къватI МахIачхъалаялда загьирлъизеги цIакъго бокьилароан. Кидаго Шималияб Кавказалда Дагъистан букIана мадугьалзабазе мисаллъун. Дагъистаналдасан бачIана Чачанлъиялдегун Гъалгъаялълъе исламияб динги. Гьанжеги нилъерго нух ккун ине тIадаб буго дагъистаниязда. Гурони, Азербайжаналда ХIайдар ГIалиевасул памятникалъухъ гIадин, Дагъистаналдаги цIорораб махх-чараналъе ва гьецIо-хIарщалъе рукIугIгун сужда гьабулел хутIизе руго имамзабазул багьадураб халкъалъул ирсилал. XX къарнуялда Владимир Лениние гIадин, лагълъи гьабейилан жакъасеб Россиялда лъилго амруги гьечIо. Жалго лъугьун накалда чIей цIакъго нахъегIанаб пиша ккола. «Доз накаби чIвана гIицIго какие…», - абун хъвачIищ магIарул шагIирас нилъер умумузул хIакъалъулъ. «Бечедал чагIазда гъорлъ чараб гIамал батула, чухъа халалъи гуреб хайир гьезул кколаро», - ян хъвалеб буго Инхоса ГIали-хIажияс. Гьаб заманалда чухъби халалъун руго, амма хIакъикъияб магIаруласул хасият дагьаб рикIкIалъулеб буго. Инсул тIалъиялъул гьеб тIабгI тIубанго билизе тезе рес гьечIо нилъер.",
        "«ЦIарго квешаб буго шуша-ханасул…»",
        "Араб анкьалда Дербент мухъалъул бетIер Къурбан Къурбановасда тIад уголовнияб делоги гьабуна. Гьев Къурбанов Бакуялъул «квегIаб квералъул гьитIинкилищ» гIадав чи вугилан абула экспертаз. Дербент жидерилан рикIкIунел къажарал гIемер руго Бакуялда. Гьелъул хIакъалъулъ хъвалеб буго пантюркизмалъул рахъалъ махщалилав, тарихчи Тамерлан Айтберовас. Гьеб Бакуги Ириванги цоцазулъ рагъизаризе къваригIун, гьоркьобе ракьа рехулеб буго ГIамиркаги. ХъахIабросулъа МахIмудида цебе макьилъ сужда гьабун буго СШАялъул бетIерас : «Кинабгоги гIалам гIажаиблъана, гIамирканазул хан накалда ккедал», - абун хъвалеб буго нусго соналъ цеве Дунялалъул рагъдаги жоги гIахьаллъарав хъахIабросулъес. Гьев гIамирканазул чIегIерав ханас чIегIераб къо чIезабуна Россиялъул халатаб гъурущалда, санкциязул гIарадаги бан. Россиялъги СШАялдаги НАТОялдаги данде жиндирго санкциязул топал ралел руго, хIасил щиб ккелебали. Гьеб геополитикаялда гьоркьор магIарулалги ругоха Кавказалда. СШАялъ МугIрузулаб Гъарабагъ багъаризабуни, гьенире ЦIоралъул магIарулал ралагьизарула Бакуялъ, Донбассалде «къадировцал» Путиница ритIулел гIадин. Франциялъ алжиралги рукIуна кидаго, «гIакIадул бо» гIадин, топаз щущазаризе, цере къотIун. Гьединаб кколеб буго кавказиязулги къисмат.",
        "Гьаб моцIалда Великобританиялъул Уэльсалда тIобитIараб НАТОялъул саммиталдаги хIалбихьун буго Европаялъул политиказ эрмениялгун азербайжанал цоцазде гьусизе. Гьединги Россиялда хIунчизе къасдгун.",
        "Дагъистаналъе кIвар бугел пресс-конференциязул аслияб Рамазан ГIабдулатIиповас «Интерфаксалда» тIобитIараб кколелъул, гьениб гьес гьабураб чанго лъазабиялъеги комментарий гьабилин.",
        "ЕГЭ-туризмги къурбан хъвейги",
        "Рамазан ГIабдулатIиповас абуна Дагъистаналда исана ЕГЭ-туризмалъулги ричун росарал экзаменазулги мугъал реканилан ва лъималазда жал цIалдезе кколеблъи бичIчIанилан. Гьединго бицана ахираб заманалда 32 бетIерав тохтур хъулухъалдаса вахъанилан ва сахал медхIалтIухъаби гIолел гьечIилан. Россиялъул къватIаздагун байдабазда Кавказалъул кьурди гьабиги къурбаналъе жал хъвейги какана ГIабдулатIиповас. Дагъистаналда гьедин гьабулариланги абуна. БитIараб бугоха, байрам-жо гуреб мехалда МахIачхъалаялъул аслияб байданалда кьурдулел гIолилал рукIунаро. Нилъералин абуни, СШАялда афроамериканцал гIадин, ахIи-хIуралда рукIуна Россиялъул батIи-батIиял регионазда. Бусурбаби рукIине ккола лъикIаб тIабгIги насибал, рацIцIалъиги хъатирги кодосел - дуего бокьараб жо чидаеги бокьизегIан дур иман камиллъиларилан хIадисги бугелъул.",
        "ГIага-шагарого гьединаб букIана араб сиясияб анкь. «ЦIаха гIадин буго, цоцахъе цIалеб», - абун хъвана ЦIадаса Расулица ракьалъул хIакъалъулъ. Гьедин цоцахъе цIалеб бугоха магIарул халкъги, Дагъистанги, Кавказги – киналго гIасрабазги гьанжеги. ЛъикIаб бихьизе ва рагIизе хъван батаги, миллатцоял.",
        "2015 сон",
        "МагIарулазул росаби",
        "«Гьаб росу гьаниб букIине кколароан»",
        "Гиничукь: граждан рагъул къурбан",
        "Пири речIчIараб гъветI",
        "Кьерхен нилъеда гьикъун бачIунаро. БакI-бакIалдасан раккун рачIуна накIкIул парччаби. Квасул нухиял гIадин, кьурул хъинсалда гьел хурхун рихьи гурони, гьезул раккиялда хадув щивго гъоларо. Хадуб балагьилалде гьел кIодолъун ратула. РагIалаздасан хъахIаб кунчIиялъул гуржиба ккурал гIадин рукIаниги, гьел чIегIерлъула ва накIкIазул лъугьуна, гIорхъулъа ун ццим бахъарав чиясул лахIчIегIерал, керчал кьунсрузул гIадинаб сипат. АскIорго лъугьуна цойги гьединалго чIегIерал риццатал кьунсрул.",
        "Гьел, ццидалъ данд тункарал, рагъизе къачIарал, кIиго чиясул кьунсрул гIадин, цоцалъ журала. Данд тункаралго, ццим бахъарал беразул къуватал чIорал цоцалъ речIчIула. РагIула дагIбадул гъугъаялъул гьаракь. Циндаго бахъуна цо кIудияб хъатица дагьабги кIудияб кIаркьен чIвалеб гIадаб гIассияб гьаракь. НакIкIазул кьунсрулги рикьизарун, ццидаца гьалаглъарал берзадаса къватIибе кIанцIун бачIуна цIадул пири ва гьелъ тIолабго тIабигIат, сверухълъи гвангъизабула.",
        "Гьеб гIасияб рагъул балагьги чIезабизе кIвечIого, чвахун тIун гIодула накIкIазул боял. Щибаб къатIра борхалъудасан кIанцIула ракьалде ва гIемерисел ракьулъе, жидеего хIадурараб хабалъе лъугьуна. Хвезе къадар гьечIел, къватIахъан, бакI-бакIалдасан чвахун, лъаразде сверула.",
        "МагIица чурула тIолго тIабигIат, гъутIби, хурдул, мугIрул. Гьале нахъойги, кIиго ццидалаб жанавар данд ххурхинехъин бугеб гIадин, гъулгъудизе лъугьана накIкIал. Нахъойги рахъун цоцалъ кьабана пиридул хвалчаби. Жибго бомба кьвагьараб гIадаб гьаракь бахъана. Гьанже пиридул цIал щвана, гIемерал соназ рохьил рацIцIалъи берцин гьабун букIараб гъотIода. Бицатаб рохти тIезабуна. Рихъ-рихъизарун, инжит гьарун, рухIун реххана гъотIол кьалбалги. ГъотIол ахирисеб, ракI унтараб угьи рагIана аскIор рукIарал гъутIбуздаги. Гьел тIуркIана, сородана, амма гьабизе кIолеб жо букIинчIо. Гьеб гъотIол къисмат гьединаб букIун бугилан, сабру гьабун чIана. Зани гIадин эхетун хутIана, чIаголъи лъугIараб, бухIараб, бихъ-бихъун чIалал рахъараб гъотIол рохти. Ракьулъ рукIарал кьалбаздацин гурхIун гьечIоан пири. БукIана гъветI – гьечIо гъветI! – ан, пашманго гьеб букIараб бакIалде ралагьун хутIана сверухъе мугIрул.",
        "Заманалдасан магIил гIоралъ цадахъ бачун бачIараб гIадин бахъана ракълил гьури. Рахъ-рахъалде хъамун ана ццидал накIкIал. Зодир загьирлъизе лъугьана талихIалъул хъахIилал хурзал, рацIцIалъаби. ТIурун унел накIкIазда нахъасан, берал рухIиледухъ, гвангъун баккун бачIана бакъ. Кибго ханлъи гьабизе лъугьана хинлъиги парахалъиги. ЧIаголъун бачIана кинабго сверухълъиго. ГъутIбузда тIад роржанхъун кьурдизе, расандизе лъугьана хIанчIи. Гьез, гьунар тIокIал кочIохъабаз гIадин, ахIизе лъугьана хIикматал кучIдул, рачине лъугьана ракIал цоцазда къочизарулел бакънал. КигIан гьунар тIокIал композиторалха гьезда гъорлъ рукIун ругел!",
        "Амма пири речIчIун бухIараб гъветI гIемераб мехалъ чIаголъичIо. Гьеб хутIана, мисалалъе тарихалъ нахъе хисизабичIого тараб Сталинградалда Павловасул рукъ гIадин. ГIемераб заманаялъ къалароан гьелда аскIоре, я хIанчIи, я цогидаб рухIчIаголъи. Цо-цо нусиречалъ речараб хъанхъра букIунаан бихъ-бихъараб рохтиялдаги бигъун, ахIмакъал тIутIал кколеб.",
        "ЧIаголъиялъухъе гурони чIаголъи бачIунаро. Ана сонал. Пири речIчIун бухIараб гъветIалъул бихъ-бихъараб кьибилалъул цо чIилиялда чIаголъи хутIун букIараб къагIида, баккана гьелдасан цо чIор. Къо бихьун бижана гьеб ракъварал кьалбазул чIилазда гьоркьосан. Амма бижана. ХIубиги букIана, гIемерал захIмалъабигун къеркьеялъ кIичI-кIичIараб. Хъалги букIана, корониб гIемераб мех баялъ бухIун чIегIерлъиялде сверараб, кьватI-кьватIараб чед гIадаб. ГIаркьалабиги рукIана загIипал, тIанхалги рукIана кьергъварал. Амма бижана!",
        "Зодибе накIкIул парча баханщинахъе гIодулаан гьеб. Гъугъаялъул гъулгъуди рагIанщинахъе сородулаан. Пири пирханщинахъе тIуркIулаан ва къухьун, тIепун унаан. Жиб бижараб кьолбол кьогIаб къисматги ракIалде щун, щакърахунаан ва магIу кквезе кIолароан гьелда. Хасго ракI ссудулеб асар гьабуна гьелъие цо накIкIул парча гIемераб мехалъ жиндихъ балагьун чIун бихьараб мехалъ. Гьеб букIана гьалъул кьалбазде доб пиридул хвалчен хьвагIараб накIкIул цо бутIа. Гьалда ракIалда букIана гьаб гъотIол къисмат. НакIкIул парчаялъул гъулгъулиялда гьоркьосан бичIчIизе захIмат букIинчIо: «ВахI, гьаниб гъветI букIине кколароан. Гьеб дица цебего бухIун ва щущазабун букIана» - ян абулеб калам.",
        "Гьанже гьалда ракIалде щвана жиндие кьалбаздасан щун букIараб, гьез бицараб, пириялъ гьабуралъул ракI гъанцIизабулеб хIакъикъат. ГIемераб гIодана, ракIбакъваялъги ццидацаги заз-хъарахъ гIадин лъугьана. Амма замана индал, гIодобе биччачIого рес букIинчIо. ГIумру гьабизе кколеб букIана. Къо бихьун гIуниги, гъветI кIудияб гIуна. Гьелъул кумекалдалъун аскIор цоги-цоги чIоралги кIанцIана. ГIаркьалабиги кIанцIана. ТIанхалги парпадана.",
        "ГъветI лъугьана гIаркьалабазда жиндирго ва жиндир кьалбазул кьогIаб къисматалъул бицине, гьезухъе кьолеб гIеналда (сокалда) цадахъ кьалбазул хасиятги, иман-ияхIги кьезе ва гьел сунда тIад рижаралали бичIчIизабизе. Кисса!!! ГIинцин тIамуларо гIаркьалабаз. ТIамхал шуршудула, релъанхъула. РоцIцIараб гуреб къоги бихьичIел, цIадалъги - гьумер чурун гуреб, зарал гьабичIел, пири-гъугъайги хъатIичIел гьезие, рохтиялъ бицунеб жо маргьулъун букIана. ГIаркьалабиги зоб гъугъараб мехалъ, роххун данде хьвагIолаан. ГIицIго рохти букIуна сородилеб. Гьелда кьалбазул къисмат гьебсагIаталъ ккараб гIадин цебе бачIуна. Кьибилалъги гьелда тIад бижараб рохтиялъги гIадин, пириялъ рухIун янгъизго гIумру гьабизе гIаркьалабазде ккечIелъул, гьезие ургъел букIинчIо.",
        "КкечIолъини, хIакъаб жо, лъикI буго. Амма рохтиялда кинго бичIчIизе кIолеб букIинчIо, жиндир кьалбалги рихъ-рихъун реххун, жинда дунялалда букIаго жужахIалъул гIазаб чIамизабураб накIкIул парча гьоболъухъги ахIун, пиригун расандилел гогьдарилел гIаркьалаби рихьараб мехалъ, щиб гьабилебали. ГIаркьалаби лъикI ругилан боххизейищ боххилеб, кьалбаздаса гьел ратIа гьарураб тушмангун рекъон ругилан къварилъизейищ къварилъилебали. Хабалъейищ лъугьинеб, гьанжесеб гIумруялъе мутIигIлъун, кьалбалги кIочон тун, кьурдизейищ лъугьинеб? Щибго бичIчIулареб гIантаб ххвелищ гьабилеб? Бицун кьалбазда ва тIанхазда бичIчIиялде бугеб хьулги къо бахъанагIан мигьлъулеб буго. ЛъикIищ гьеб квешищалиги шакдараби рачIунел руго. Гьеле цо хIикматаб къисмат.",
        "1921 соналъул цIорораб февраль",
        "Россиялъул гIатIидал ракьазда гIумру гьабун рукIана гIадамал. Ракь кIудияб букIаниги, ракьалъ кьолеб хайиралда тIад бечелъи цояз жидеего цIикIкIун ккун, гьел бечелъун, цогидал мискинлъун, ращалъиялъулги ритIухълъиялъулги хIубал рекун рукIана. Бечедазда щвараб боцIи жидерго гьунарин ккун, мискинал инжитлъун рихьун, зулму-хIалалъул рахъ хIехьезе кIолелдаса цIикIкIун букIана.",
        "Халкъалъул зур-зур гIемерлъидал, гьезие цебехъанлъиги гьабун, гьезие хIуригат (эркенлъи) бахъизе тIаде босула болшевиказ. Цоязухъа бахъулеб ва цогидазухъе кьелилан лъугьун ругелъул, кьал камилищха? БукIана гурхIел гьечIеб кьалги, рагъги. Цоял, жал ратухъе теян, цоял эркенлъиян, лъугьана кIудияб хIапу-чапур. Кинабго тарихалда хъван буго, такрар гьабун щай. Квеш ккараб жо буго эркенлъиялъе гIоло рагъулел большевиказги цо-цо бакIазда, цидае бокьараб гьабун, жидеца бицунелъул гIаксалда, зулму гьаби.",
        "Рукъ биххулелъул бахъунеб хIурулги рохь гъурулелъул лъугьунеб цIулалхараялъулги хведералъулги бицинчIого тезеги бегьилаан. Амма Хунзахъ районалъул Гиничукь росдае 1921 соналъул квачараб февраль моцIалъул сордоялъ Тодорскиясул ва Самурскиясул аскараз гьабураб зулму хведер букIинчIо.",
        "Тодорскиясул, большевиказда данде чIарал чагIи ругин гьеб росулъилан рагIарабго, кутакаб ццим бахъуна ва гьел, цохIо данде чIарал гурел, росуго ракьалдаса тIагIинабейин, киналго гIадамалги гъурейилан, амру гьабула. Гьесие мутIигIав Самурскияс гьеб амру ракI бацIадго тIубазабула.",
        "ЧIвана руччабиги, лъималги, харабиги",
        "Балагьги гьикъун бачIунаро. Парахатго кьижараб росу рогьалил какде ахIулеб будунасул гьаракь гьоркьоб къотIизабула кьвагьарал гIарадабазул хъуялъ. Щибго бичIчIуларел гIадамал рахъ-рахъалде рекерахъдизе лъугьуна. Росдада аскIор ругел санагIатал гохIаздасан кьвагьделел рукIарал гIарадабазул гьаракь лъалхъарабго лъазабула, киналго руччабиги 12 соналде рахинчел лъималги росулъа къватIире лъугьаян, бихьинал киналго чIван гурони риччаларилан. РачIун росулъегун солдатаз гIадамал чIвазе, рукъзал рухIизе, вахIщияб талавурчилъи гьабизе байбихьула. Руччабиги лъималги, чIвачIого хутIарал, тIурун, аскIор ругел росабалъе лъутула. Гьел, мадугьалихъ ругел росабазул гIадамазул гурхIелалъ жанире рачуна. Амма росулъ кьвагьа-гIанхъи гIемераб заманаялъ къотIуларо. ЧIван бак-бакIалде ран рукIуна лъималги, хералги, руччабиги. Руччабазул ретIелги ретIун тIуризеян 12 -13 сон бараб бихьинаб рухI лъугьаниги , солдатаз гьел тIад кколел ва чIвалел рукIуна. Солдатазул хъубал квераз квашичIого чи виччалев вукIунаро. Гьедин, чIваралъур цIорон, жаназаби рукъизецин риччачIогоги заман бала. Росулъе тIад руссине лъабго моцIидасан гурони лъиего изну кьоларо. АскIор ругел росабалъ гIакIабиги ахIун, киналго рахъун чIварал рукъула.",
        "Заман индал ккана росулъе тIадруссунел. Сверухъ ругел росабазул сахаватчагIазул кумекалдалъун ва нахъе хутIарал лъималазул ва руччабазул ва гьеб балагьаб сордоялъ росулъ рукIинчIел жалго гинчадерил жигаралдалъун, санал анагIан росу буцIцIине лъугьана ва магIишаталде рана. Амма Гиничукье тIадвуссинчIо, гьеб балагьаб сордоялъ чIварал, 12-ялдаса 97-ялде щвезегIан гIумру бугел, 80 бихьинчи ва 10 чIужугIадан. Ва гьеб балагьаб сордоялъул асаралда, хадусеб кIиго соналда жанибги Гиничукь хвана кIикъоялда анцIгогIан чи.",
        "ГIумру буго гIумру. Гьанжего гьанже гIумру гьабизе байбихьулеб бугин ккараб мехалъ, нахъойги бецIлъана гинчадерие гIумру. Гьаб нухалъ цохIо гьезие бецIлъун хутIичIо, бецIлъана киналго Совет хIукуматалда гIумру гьабун рукIанщиназе. Амма, жидер росулъа гьевгощинав чиги чIван бахъараб хIукумат цIунизе, росулъа, лъимер вукIун чIвачIого хутIарав, ва хадув гIурав 61 гIолохъанчи рагъде витIизе гинчадерие бигьаяб амру букIинчIо. Гьезул бухIи батIияб букIана.",
        "ВатIан буго ВатIан. ГIумру рукIалиде ккезе хьул бижараб мехалъ гьеб теларилан лъугьарав тушман гинчадерие вокьизе рес букIинчIо. 29 гиничукьес жидерго хирияб рухI кьуна КIудияб ВатIанияб рагъда. 32 гIолохъанчи рагъдаса руссана орденал медалалгун ва сакъатлъарал рукьабигун бохдулгун, ругъналгун. 24 гиничукьев вахъана кадровияв офицерлъун.",
        "Гьеб рагъда цого тушманасде данде рагъилел рукIана гинчалги, гинчадерида 1921 соналъул михир бачаразул цо-цоялги. Гьай-гьал гьел цоцада лъалел рукIинчIо. Гьеб лъикIги букIана. ВахIщияв тушманасдаса бергьине хIажат букIана цолъи.",
        "РитIухъав наиб Инквачил Дибир…",
        "Рагъ лъугIун хадубги ана сонал. Гинчал сундуего цогидал росабаздаса нахъе ккараллъун рукIинчIо. Гиничукьа цереги рукIана машгьурал гIадамал, ХIайдарбег-ХIажияв, Инквачил Дибир гIадал. Хадурги рахъана. ХIакъикъияв Аллагьасго учителлъун вукIине вижарав гIадав гIалимчиги, учителги, хъвадарухъанги ХIайдарбегов Мансур, Дагъистаналлда машгьурав гIалимчи, исламиялги дунялалъулги гIелмаби лъалев гIарабист, магIарул – гIурус ва гIурус – магIарул словарал, цIалул тIахьал рахъарав СагIидов МухIамадсагIид. Дагъистаналъул халкъияй, дунялалдаго машгьурай поэтесса Фазу ГIалиева, киналго рикIкIун хIал кIвеларо. Гинчадерил тарихалъул тIехь цIаланиги бичIчIула кинаб гьунар Аллагьас гьезие кьун бугебали.",
        "Нахъеги парахатаб гIумру. Рагъалъ лъурал ругънал регъолел гIадамал. Гьездаго гьоркьор гинчалги. 70 абилел сонал. Хунзахъ ОРВКаялда военкомлъун хIалтIилев вукIана Гиничукьа ХIажиев МухIамад – Дибир. Гьесул заместителлъун хIалтIизе вачIун вукIана гIолохъанав лейтенант БакьайчIиса Мажидов АхIмадбег. Парахатаб гIумру, щивас тIубалеб жинди-жиндир иш. Амма МухIамад-Дибирил эбелалъул рекIелъ бикIун ва зама-заманалдасан ссудулеб букIана доб балагьаб сордоялъул ругъун. Гьелда ракIалда букIана гIарададул тIоцебесеб кьвагьиялъ жиндирго эмен чIвараб куц. ГIемераб мех иналде чIварай эбел. КIочене рес букIинчIо бихьанщинаб къо. ГIумру гьабулеб заманго букIана захIматаб, магIу ххун мичIчI кунеб. Амма гIезавуна вас. Гьев гьанже военкомлъун хIалтIулев вукIана.",
        "Генерал-полковник Иван Чистяков: «Амру букIана, гIарадаги бан, росутIубанго тIагIинабизе»",
        "Военкомасухъе амру щвана, гIумру армиялъе кьурав херав рагъул генерал-полковик Чистяков Гъуниб районалда вугила, хадув Хунзахъеги вахине вугила, гьесда районги бихьизабейила гьоболлъиги гьабейилан. Гьеб гьабичIого военкомасул рес букIинчIо. Военкомасда генераласул хIакъалъулъ лъалеб жоги букIинчIо. МухIаммад-Дибирица гIагарал гIолохъабиги кумекалъе ахIун хъуна куй ва рокъой йикIарай хъизан Сайгибатида ва эбелалда тIад къана гьелъул бежа-белъун тадбир гьабизе, квен хIадуризе. Живго военкоматалде генераласда дандчIвай гьабизе вилълъана.",
        "Генераласда дандчIвай гьабизе рачIун рукIана районалъул хIакимзабиги. Гьезда гьоркьов Хунзахъ райисполкомалъул председателлъун вукIарав ХIариколоса Сулейманов Каримулагьги. Генераласда цадахъ рукIана цогидал офицералги, генераласул чIужуги. Генераласул чIужу йикIана кар-рас гьурщарай, къокъай, чIинчIикъай, ригь арай йикIаниги, жигарай гIадан. Гьей йохун руччабаздаги бихьиназдаги батIалъи гьабичIого къочаризе лъугьана. Каримуллагь вукIана гьелда данде ккун цIакъго ворхатав. Генераласул чIужу къочизе гьесарай мехалъ Каримулагь гьебги бокьичIого, нахъе гьетIун, дагьавги ворхалъун лъугьуна. Гьелъухъа гьесда къочун бажаруларо. Сверун рукIаразда гьеб бихьичIогоги хутIуларо.",
        "Генераласеги чукъа-рахьаналъеги магIарул букIунеб гьоболлъи гьабула. Гьел тIоритIиялъул квен-тIех гьабизе, сурпа гIуцIизе пикру ккола бекьечIдерил ДолахIари иццухъ. Гьениве цудунго военком МухIамад-Дибирги ун, генераласда тIалъиялъул росаби рихьизарулев, гьесда цадахъ вукIуна заместитель Мажидов АхIмадбегги. Циндаго Гиничукь росулъехунги валагьун, генералас, гIажаиблъи гьабун, абуна: «Гьадаб росу гьадаб бакIалда букIине кколароан. Дун, гIолохъанав лейтенант, вукIана гьадаб кIиябго гохIда рекъезарурал гIарадабазул командирлъун. Амру букIана росу, гIарадаги бан, тIубанго тIагIинабизе. Гьабунги букIана. ГамачIалда гамачI лъураб рукъ тун букIинчIо. Феникс гIадин, цIадулъан баккун бачIун буго гьаб. Гьаб гьаниб букIине кколароан».",
        "АхIмадбегица гьелда гIажаиблъи гьабула. Гинчал гъуриялдасан байбихьараб гьев рагъухъанасул карьера КIудияб ВатIанияб рагъулъ генераласул чиналде бахун буго. Генералги чукъбиги ДолахIариреги ритIун АхIмадбег, МухIамад-Дибирил амру тIубан, гьесул рокъове хъураб жоялъул квен босизе вилълъун вуго. Гьесда разиго дандчIван йиго МухIамад-Дибирил эбел. Пикруго гьабичIого гIолохъанав АхIмадбегицаги гьелда, генералас гьаб росу гьаниб букIине кколароанин, жинца гIарада бан биххизабун букIанилан абунин бицун буго. Гьеб мехалъ МухIамад-Дибирил эбелалъул гьумер кьерхараб куц бицун бажаруларо. Гьей агьиялда гIодизе лъугьуна. АхIмадбег гьей гIодой юссинайизе лъугьуна. Гьесда жиндирго гъалатI бачIинахъего бичIчIула. ХIалицаго гIадин, кIалъазе кIолеб хIал гьелъул лъугьараб мехалъ гьелъ абула: Кинха, дир вас, дун гIодиларей, гьесул гIарададул тIоцебесеб кьвагьи рагIарай нугI йиго дун. ТIоцебесеб кьвагьиялъго чIвана дир эмен. Хадуй чIвана эбелги. Гьеб букIана бищун дида дунялалда бихьараб ва кIочон толареб балагьги вахIщилъиги. Гьев тушманасе хъун куйгун квен гьабун буго дица. Гьесие гьоболлъиги хъулухъги гьабулев вуго дир вас. Гьелдаса чара къосараб жо щиб букIинеб, - илан нахъойги чваххун тIезе лъугьана эбел. АхIмадбегилги ракI махIги лъикI букIунаро. ХIаллица эбелги гIодое юссинаюн, МухIамад-Дибирил хъизаналъ кьураб квенги машинаялда лъун АхIмадбег ДолахIариве уна.",
        "АхIмадбегил гьалбадеридехун цебе букIараб гьуинлъи букIунаро, гIемерисеб вуцIун чIун вукIана. МухIамад-Дибирида лъалеб жо букIинчIо. ТIоритIула гьалбал. ТIалъиялда хисараб жо букIинчIо. Амма Гиничукьа эбелалъул гIемерал саназ ссудилеб букIараб рекIел ругъун, цIидасан рагьун, бида бецIцIун, чваххулеб букIана. МухIаммад-Дибиридаги росдал балагьаб тарих лъаларого букIинчIо. Гьабизе бегьулеб ва кIолеб жо букIинчIо. Гьелъие битIараб хIакъаб къимат кьезе хIукуматалъеги къваригIун букIинчIо. Кьеялъцин кьелеб жоги лъалеб букIинчIо. Гьев генераласул рокъобе гьединабго балагь биччаялъул гьанже магIнаги букIинчIо.",
        "Киналго доб дунялалде ана. МухIамад-Дибирги, эбелги, цогидал доб балагьаб хIужа, бицалъ гуреб, хIакъикъаталда лъалелщиналги. Генералги хвана. Гьанже киназго жаваб, ритIухъав Судиясда, Аллагьасда цебе кьеларищха. Балагь бачаразе дандрекъон кколеб гIазабги, балагь бачIун хIехьаразе, данде кколеб ужраги кьезе кIолев Аллагь гурони гьечIелъул, Аллагьас рекъезабеги. Ракьулъе арал зулмучагIазе гIадлу гьабизе лъугьин, нилъерго ракIалги унтизарун, нилъеего тамихI гьабиялде сверизехъин буго. Аллагьасде рехун тун лъикIин ккола дида. Гьеб пикру къабуллъуларелги рукIина. Къисматгун рагъун щибха ккелеб?",
        "Зулмуяб амру тIубангутIи – бахIарчилъи",
        "Дарсал росизе бегьила, лъалеб бугони: хIалкIун зулмуяб амру тIубаларин чIезе бахIарчилъи букIине кколеблъи. Чияе зулму гьабилалде, нилъеего гьабуни щибдай букIинаян пикру гьабизе ккей. Кинаб хъулухъалда вукIаниги, чиналда вукIаниги, лахIтуялъул карцералъув тIамуларев ва жаваб кьезе тIаде кколарев чи вукIунаревлъи лъай ва гIемерал цогидалги.",
        "Аллагьас зулмуялде гъоркье ккаразул мунагьалги чурун, алжаналда бакI гьеб кIочон толеб кьеги. ЗулмучагIи роххун тогеги. Къисматги Аллагьас лъикIаб гурони кьогеги, къадарги лъикIаб хъван батаги. ГIумру щивасул иманалда, Аллагь разилъулеб гIамалалда аги. Нилъер тIалъиялъул жавгьаразда, нилъер росабазда, баракат лъеги. Ракълилаб гIумру хвезабичIого хадусел гIелалги таги. Чучулареб ццим кьогеги, чурулареб мунагь ккогеги, нилъедалъун чидае зарал ккогеги, чи тушманлъун ккараб къо бачIунгеги! Исламияб вацлъиялда нилъ киналго даим гьареги! Амин!",
        "Миллатцоял",
        "МагIарул МацIги ЦIорги",
        "Мунагьал чураяй дир кIодоэбел, большевиказул зулмуялда данде гъазават гьабулаго 1921 соналда къадаралде щварав ва Инхо вукъун вугев СагIадуллагьил яс ПатIимат, йикIана дир тIоцеесей тарбиячIужулъун. Гьелъги гьелъул эбел Багьжатицаги кинидахъги кини тун хадубги дие ахIана магIарул туркабиги диниял назмабиги. Багьжат дие камуна 1983 соналда. Амма гьелъул сипат-суратги, назмабиги, къаданиса росун кьолел рукIарал сайигъаталги гьабсагIат гIадин цере чIола, доб заманалда дие кIиго сон гурони букIинчIониги.",
        "Багьжатиде нижеца кIодойилан абулаан, ПатIиматиде – кIудайилан. КIуда ахираталъул рокъое къокъана 2003 соналда. Гьей кIияйго магIарул чIужугIаданалъ кьучI тIамуна дир диниябги миллиябги бичIчIиялъе. Гьанже ЦIоралъул магIарулазул масъалабазул хъвалелъул, панаяб куцалда гIинда рагъула кIудаца ахIулел рукIарал магIарулазул кьалул назмаби : «Бидул гIорал арал Алазаналде, КIкIуйдул чIух тIад лъараб ТIад Ширакалда… Агъалдисеб чакма бидул цIезегIан Чодасан рагъарал дол гъолодисел, Черхалдисеб ярагъ цIед биинегIан ТуманкIул рагъ лъуна ТIад Ширакалда. Вакъунилан абун кваналебдайищ, - Бидулъа рахъарал кескал кунеб къо! Къечонилан абун гьекъолебдайищ, - Лъороса гIодобе би чвахулеб къо!»",
        "Гьел ва гьелго гIадал жеги гIемер магIарул эпосалъул мухъал рикIкIунаан, ахIулаан кIудабаз дие. КIудал кIудияй эбел Бахул эмен кколаан ГIамирил МухIума. Аслияб куцалда гьесдасан лъан руго нилъер халкъиял асарал дир кIодоэбелалда. Гьев ГIамирил МухIума XIX гIасруялда Кавказалъул имамзабаз гьабураб гъазаваталдаги гIахьаллъун вуго. Доб къеркьеялъулъ магIарулаз бихьизабураб бахIарчилъиялъулги гIемер бицунеб букIун буго гьес.",
        "ГIелаз гIелазухъе кьун, щвана нилъехъе магIарул тарихги, асаралги, эпосги, гIамал-хасиятги. Гьаб колонка хъвалеб буго ЦIоралъул хIакъалъулъ. МагIарулазул аслиял хазинабазул цояб ккола ЦIор. ХицIиб мегъалдаги АхIулгохIалдаги аскIоб буго гьелъул цIар. МагIарул басмабазда рахъарал макъалаби цIалулез гьеб гьедин гьечIилан абиларо. Ахирал соназда «Миллат» казияталда «Тарихалда лъалкI тарал магIарулал» рубрикаялда гъоркь рахъулел ругел тарихиял очеркал цIалараздаги аваразе ЦIоралъул бугеб кIвар бичIчIулеб батила. Нилъер эпосалъулъ буго ЦIор. МагIнаги, даражаги, хIажалъиги гьечIеб жо эпосалъулъе унаро.",
        "Пачалихъ гьечIеб халкъалъул къисмат пашманаб букIуна. ГIемерго рохизесеб гьечIо гьеб магIарулазулги. Нилъер бикьизабураб халкъалъул къварилъабазул ургъел бугел «кверщел кодосел чагIи» цIакъ дагь руго. Азербайжаналда ва Грузиялда гъорлъ руго кIинусазаридаса цIикIкIун нилъер миллатцоял. Гьезул гIузрабазде сахаб бербалагьи гьабулеб идара къанагIатги батуларо. Нилъеда мадугьалихъ ругел лезгиязулго мадараб чIаголъи буго гьеб рахъалъ, Бакуялъ гьел хIалелги руго.",
        "Араб 2012 соналъул декабралда дица хъвараб «Зачистка в Джарах» абураб макъала къватIибе арабго, гьебги гьоркьобе бачун, чанго сайталда бахIсал гьарун ругоан. Гьайгьай, гьединал «годекIабазда» халкъазул саламатал вакилзаби кидаго гуро дандчIвалел. Амма Азербайжаналъул цIаралдасан хъвадарулезул чIухIиги гIамалкIодолъиги бихьидал, сабру гьабизе бигьаго букIунаро. Макъалаялъул авторасдехун бадибчIвай гьениб гьечIоан, амма нуж гьедин «ассимилировать» гьаризе руго, ясал гIадин», «азербайжаназул цIалалъ гурони нуж гIодориччазаруларо» абураб магIнаялъул хъвай-хъвагIаял гьарзаго ратула гьенир. Миллионалдаса цIикIкIун дагъистанияв вуго гIорхъи чIван Азербайжаналъулъе рехун. Дагъистаналда вугев 90азарго азербайжанасе бокьарал миллиял шартIал чIезарун руго, дорехун ругел миллатцоязул бицинецин хIинкъун руго! Гьабго щиб республика, гьабго щиб пачалихъ!",
        "Цо-цояз дида абула азербайжаналги туркалги нилъер динцоял, диналъул вацалги яцалги ругилан, ислам бикьизабизе бегьуларилан. Нилъер диналъ «халкъалги мацIалги гьукъун ратани», щайха Азербайжаналда азербайжан (тюрк) мацI хIалтIизабулеб бугеб? Гьебги лъахъван, кIочене тун, Къуръаналъул мацIалде, гIараб мацIалде, руссаха! Руссунел гьечIогури! Гьедин батани, азербайжан мацI бегьулеб, авар мацI щай бегьулареб! Киб бугеб логика!? Бакуялъ ЦIоралда как ахIизе гьукъи цIакъго исламалда данде кколеб буюрухъищ букIараб?",
        "МагIарулаз квер хьвагIун тезе бегьулеб бакI гуро ЦIор. ЦIадаса Расулил васиятазул цояб ккола «МугIрул тун, авлахъазде рахъунел магIарулал» абураб кечI. Киве кканиги, гьеб кочIол мухъал рекIелъ кIетIезе ккола аварасул: «Цадахъ босе, кIочонге МагIарул мацIги цIарги… Цадахъ босе, кIочонге КIикIараб кини, гьулак…Нужго тIаде къулараб ТIокIкIараб ицц кIочонге, Умумузул хобазда Хурдузул сас кIочонге».(Тамашаяб асар! Абун бугеб гIадатго, абун бугеб камилго! ШагIирасда абизе кIвелаан, масала, умумул кIочонгейилан. Амма гьеб кIиго рагIиялъ сипат-сурат бахъизе букIинчIо, унго-унгояв классикас хъвала гъодин – умумузул хобалги чIаго гьарун, гьезда тIад бижараб херги гаргазабун!) Щивав нилъер миллатцояс цадахъ росизе ккола МагIарул МацIги ЦIорги. Гьел цого даражаялъул гIаламатал руго.",
        "2013 сон",
        "Такъсирчилъи дагьлъизабиялъул мурадалда гьаризе кколел ишазул бицана республикаялъул низам цIунулел идарабазул хIалтIухъабазул данделъиялда",
        "Данделъи тIобитIана Гьудуллъиялъул рокъоб. Гьелда гIахьаллъана Дагъистаналъул бетIер Рамазан ГIабдулатIипов, ДРялъул Халкъияб Собраниялъул председатель Хизри ШихсагIидов, ДРялъул хIукуматалъул председателасул ишал тIуразарулев Рамазан Жапаров, министерствабазулгун ведомствабазул ва низам цIунулел идарабазул нухмалъулел, жамгIиялгун диниял гIуцIабазул вакилзаби ва жамгIиялгун пачалихъиял хIаракатчагIи. Данделъи тIобитIана республикаялъул прокурорасул гьариялда рекъон.",
        "Данделъи бачана Рамазан ГIабдулатIиповас. Республикаялъул МВДялъул хIалтIухъабазе лъикIаб къимат кьуна гьес байбихьуда. \"Низам цIунулел идарабазул нухмалъулезулгун цадахъал данделъабазда дица кидаго абулаан ахирал соназда терроризмалдегун экстремизмалде ва такъсирчилъиялде данде къеркьеялъулъ лъикIал хIасилал ругин. Гьелъул кьучIалда Дагъистаналъул экономика цебетIолеб буго, халкъалъул гIумру цIилъулеб буго. Рагьулел руго культуриял идараби, цIиял предприятиял. Республикаялда ахIвал-хIал хIалуцинабизе къеркьолел рукIарал къокъабазда жакъа ракIчIун абизе кIола дида: Дагъистаналъул халкъалъ жидерго рагIи абуна - дагъистанияз зулмучилъи къабул гьабуларо\", - ян абуна гьес.Наркоманал гIемерлъун ругоТакъсирчагIи ралагьиялдасаги такъсир ккезе биччангутIиялъул мурадалда хIалтIизе бигьалъулин абуна ДРялъул прокурор Рамазан Шагьнавазовас. Гьеб мурадалда гIуцIараб пачалихъияб политикаялъул ва республикаялъул законазда хиса-басиял гьариялъул бицана гьес. \"Ахираб кIиго соналъ къогоялдаса цIикIкIун правоялъул нормативияб акт къабул гьабуна. 2014-2017 соназда республикаялда жамгIияб гIадлу-низам цIуниялъул ва такъсирчилъиялде данде къеркьеялъул ДРялъул пачалихъияб концепция хIадурана ва тасдикъ гьабуна. Гьелдаго цадахъ такъсирчилъи дагьлъулеб ва ахIвал-хIал лъикIлъулеб гьечIо. Масала, низам цIунулел идарабаз 2015 соналда 15130 такъсиралъул хъвай-хъвагIай гьабуна. 2014 соналде дандеккун, гьел цIикIкIана 9,5 проценталъ (гьеб соналъ 13817 такъсиралъул хъвай-хъвагIай гьабун букIана)\", - ян абуна Рамазан Шагьнавазовас.",
        "Наркоманиялда данде къеркьеялъул гьадин бицана прокурорас: \"Наркоманиялде данде рагъбаялъул мурадалда республикаялъул, шагьаразул ва районазул цадахъал программаби гIумруялде рахъинарулел руго. Гьеб хIалтIулъ гIахьал гьарулел руго жамгIиялгун диниял гIуцIаби, лъай кьеялъулгун сахлъи цIуниялъул ва социалиял хъулухъазул идараби ва спортивиял жамгIиятал. Гьарулел ишаз наркоманазул къадар дагьлъизабичIо. 2016 соналъул тIоцебесеб январалде республикаялъул наркодиспансералъул сияхIалда вуго 5827 чи. Социологазул ва медицинаялъул цIех-рехазда рекъон 10 азаргоялдаса цIикIкIун чияс гьоркьоса къотIичIого хIалтIизарула наркотикал ва 20 азаргогIанасев чияс гьезул чанцIулго хIалбихьана\".",
        "Наркомания гIемерлъараб мехалда цогидал такъсиралги цIикIкIунин абуна прокурорас. Гьеб рахъалъ такъсирчилъи дагьлъизабун бажаричIин мукIурлъана гьев. Такъсириял ишазулъ гIахьаллъула наркотикал цIунулел, гьел ричулел ва республикаялде раччулел гIадамалгиянги абун, жакъасеб данделъиялда къабул гьарурал хIукмубаз ахIвал-хIал хисизабиялде хьул бугин бицана Рамазан Шагьнавазовас.Балугълъиялде рахинчIел гIолилал2011 соналдаса нахъе цIакъго захIматал такъсирал дагьлъулел ругин бицана ДРялъул жанисел ишазул министрасул заместитель Василий Салютиница. \"31 проценталдаса 28 проценталде ккун руго гьел. Терактал гьукъана, низам цIунулел идарабазул хIалтIухъаби чIвазе къасд гьабиялъул, гIадамал рикъиялъул, руччабазе зулму гьабиялъул, хъамалчилъиялъул ва инсанасул сахлъиялъе зарал гьабиялъул рахъалъ такъсирал дагьлъана\", - ян абуна гьес. Наркотикал хIалтIизариялда хадуб халкколеб федералияб хъулухъалъул (ФСКН) управлениялъгун цадахъ гIуцIараб хIалтIул хIасилалда 200 кг наркотиказул бахъанин ва наркотикал ричулел рукIараб 54 бакI тIатинабунин бицана гьес.",
        "Терроризмалдегун экстремизмалде данде къеркьей республикаялда чIара-хьараб ахIвал-хIал букIинабиялъе квербакъулеб аслияб иш кколин ва гьелде цIикIкIараб кIвар кьолин бицана республикаялъул жанисел ишазул министрасул заместителас. «Гъоркьисала ва исана ракълилаб гIумруялде вуссана изну гьечIого яргъид гIуцIарал такъсириял къокъабазулъ ва гьезие кумек гьабулев вукIарав 68 чи. 2015 соналда экстремизмалдегун терроралде гIадамал ахIиялъул 243 хIужа тIатана. Гьединаб ахIи балеб ункъо сайт, 104 интернет-ресурс, социалиял сайтазда ругеб 68 гьумер ва 29 къокъа къана», - ян бицана Василий Салютиница.ГИБДДялъул нухмалъулев хIалтIудаса вахъанаГИБДДялъул хIалтIуе гIемерал бадирчIваял гьаруна данделъиялда. ГIадлу-низам цIунунгутIиялдалъун нухазда къварилъи ккеялъул 440 хIужа ккана 2016 соналъул ункъо моцIалъ. Гьелъул хIасилалда хвана 124 ва лъукъана 658 чи. ДТП ккеялъулъ 85 проценталдаса цIикIкIун ва чи хвеялъулгун лъукъиялъул 91 проценталдаса цIикIкIун гIайиб шоферзабазде кколеб буго. 35 авариялда зарал ккана 16 сон бачIеб 39 лъимералъе ва гьезда гьоркьоса лъабгоял хвана.",
        "\"Нилъер нухазда бугеб ахIвал-хIалалда унго-унгояб терроризмилан абизе бегьула. Гьалгощинал соназда ккарал терактазда хвечIо гъоркьисала Дагъистаналъул нухазда аварияги ккун хваравгIанасев чи. ЩунусгогIанасев чи хвана!\" - ян абуна республикаялъул бетIер Рамазан ГIабдулатIиповас, ДРялъул МВДялъул ГИБДДялъул управлениялъул нухмалъулев Валерий Громовасдехунги вуссун.",
        "Автоинспекциялъул хIалтIудаса рази гьечIолъи загьир гьабуна Василий Салютиницаги.",
        "Данделъиялда бицаралъул кьучIалда Валерий Громов хъулухъалдаса эркен гьавуна ва гьесул бакIалда тана Ризван Гьарунов.",
        "Гьеб хIукмуялда тIасан Валерий Громовас жиндирго пикру жеги загьир гьабичIо.",
        "«БагIараб байрахъалъул» редакциялде ЦIоралдаса Мамад АхIмадовас, ЦIумада районалдаса Ибрагьим Юсуповас ва цогидазги кагътал рачIана цIоралда ругел магIарулазул гIумруялъул тарихалъул бицеян. Гъоркьехун бахъулеб буго гьелъие жаваблъун кколеб, тарихиял гIелмабазул кандидат Д. Атаевасул макъала.",
        "Азарбижаналъул хьуналгун (севералъулгун) бакътIерхьул рахалда Алазан гIоралдаса Кавказалъул мугIрузул кIудияб балалде щвезегIан магIарулазул чанго росу буго. Гьездасан машгьурал руго ЧIарахъ, Билкан, Хъабахъчули, КIатIихъ росаби. Гьединго магIарулал руго Закатала шагьараздаги гьоркьохъеб хIисабалда Азербайджаналда ругел магIарулазул къадар гIага-шагарго 50 азарго чиясде бахуна. Гьезул мацI дагьаб сверараб буго магIарул бол мацIалдаса. ГIелмуялда абула магIарул мацIалъул закаталазул диалект абун. Гьеб диалект гIагараб буго гьидерил ва къаралазул кIалъаялда.",
        "Закаталаялъул ракь гIадамазе гIумру ва яшав гьабизе цIакъго лъикIаб буго. Гьениб бокьараб пихъ ва тIощел бижула. Гьеб гуребги гьайбатал рохьазда батула женшень, хъазанлихъ гIинтIи (дунялалдаго къанагIатаб, жиндаса гIажаибаб берцинаб махI бугеб нах бахулеб тIегь) ва цогидалги къиматал хъурдул.",
        "Кидаха рачIарал гьенире магIарулал ва щиб бицен бугеб некIсиял тIахьазда гьезул хIакъалъулъ?",
        "Цересел ва цо-цо гьанжесел гуржиязул гIалимзабаз хъвалеб буго гьел гIадамал ЧIарахъе цIакъго нахъа рачIанилан. Гьез абулеб буго XVI-XVIII веказда къажараз ва турказ Гуржиялде тIаде кутакал гьужумал гьарун Алазан гIоралда рукIарал бакIал чIунтIизарун халкъ бихахочизе гьабунилан. Гьелъ рес кьунила магIарулазул цо-цо къукъаялде Кавказалъул балги бегун, бакъде (югалде) рачIун рахъал рахъизе.",
        "НекIсиял хъвай-хъвагIаязухъ ва Закаталаялъул магIарулазул биценаз, гьединго археологиялъулал цIех-рехаз бихьизабулеб буго гьеб мекъияб букIин. Масала, XIV векалда вукIарав «Тарихи Дагъистан» абулеб тIехь жинца хъварав МухIамад-Рапи абулев гIалимчияс баян гьабулеб буго XIV гIасруялдаго Кавказалъул кIудияб балалъул бакъдал (югалъул) рахъалда магIарул росаби рукIанилан.",
        "МагIарулаз чIарахъазде ва билканазде гъолодиселин абула. Гьеб цIар «Гъвел», «Гъвалде» абулел рагIабаздасан бачIарабги буго. Ругизеги закаталаялъул магIарулал Кавказалъул кIудияб балалъул бакъдал (югалъул) гъулдузда руго. Гъолода абулеб росо гьабсагIат чIунтун буго. Гьеб букIана гьанжесел магIарулазул росабаздасан дагьаб тIадегIан. 1964 соналъ гьабураб археологиялъул цIех-рехазул хIасилалда баянлъана Гъолода росу Х гIасруялдасаго нахъе бижараб росу букIин ва гьенир ратарал археологиялъул хутIелаз бицунеб буго гьезулги магIарулазул аслиял мухъаздаги букIараб маданият цого тайпаялъул букIин.",
        "Нилъеда лъала гьоркьохъел гIасрабазда магIарухъ ва сверухъ ругел ракьазда гIуцIун букIана Сарир абулеб щулияб хIукумат. ГIарабиязул тарихчагIазул тIахьазда рекъон, Арраналда (Хьунал Азарбижан) букIараб кIиазарго росдал бащдалдаса цIикIараб къадар Сариралъул пачаясул квершаликь букIун буго. Гьел росабазул чангоязда, гьай-гьай, магIарулал рукIине ккола ва гьезда гъорлъе Закаталаялъул магIарул росабиги ине ккола.",
        "Азарбижаналда магIарулал ругел росаби цIунизе гьабураб кIудияб галам букIун буго. Гьеб 30 километр халалъи бугеб галам жакъа къоялде щвезегIанцин нахъе цIунун хутIун буго. Галамалъул борхалъи 2 метр, гIеблъи I,5 метра буго. МагIарулазул биценалда рекъон гьеб бан буго Пари абурай пачаялъ гъажараздаса цIунизелъун. ЦIарги гьелда «Парил жубар» буго. Цо-цо азарбижаналъул тарихчагIаз, масала, Е. Пахомовас рикIкIунеб буго гьеб галам Дагъистаналъул халкъалдаса цIунизелъун бараб бугилан. Амма Закаталаялда гьарурал цIех-рехазул хIасилалда якъинго баянлъана къед бан букIин бакъдаса (югалдаса) рачIунел тушбабаздаса цIунизелъун. Гьединал къадал ва галам гьоркьохъел векалда Дагъистан цIунизе киса кирего гьарун рукIана.",
        "Тарихалда жаниб чIарахъез чанги кIвар цIикIарал хIалтIаби ва бахIарчиял гьунарал гьаруна. Цо заманаялъ гьезие магъало кьолаан Шамахалъул ва Шаки ханзабаз. Хасго чIарахъел машгьурлъана Надиршагь Кавказалде вачIараб мехалъ, XVIII гIасруялъул 40-абилел соназда гьез рагъул кор боркьана «ТIолго дуниял гьар-гьазабулев» къажаразул шагьасул аскаралде данде. Гьеб букIана Кавказалъул халкъаз къажаразде данде гьарулел рагъазул тIоцебесеб багъа-бачари.",
        "ЧIарахъез ва гъолодисез щущахъ рихизаруна Надирил вац Ибрагьим-ханасул гIемерал боял. Гьелдаса хадуб Надирица Закаталаялъул ракьалде рещтIизаруна жиндирго аслиял боял. КигIан гьез халкъалда зулмаби гьаруниги (гьез жидецаго чIварал гIадамазул бутIрузул сиял рана) гьезда кIвечIо гьел магIарулал чучизаризе. Закаталаялъул лебаллъиялъул хIакъалъулъ чанго магIарул нексиял кучIдузулъ бицун буго. Масала «Боде гъара балел гъолодисел» абураб кочIолъ руго гьадинал рагIаби:",
        "Агъалдаса чакма билъ чапизегIан,",
        "ЧотIасан рагъана дол гъолодисел,",
        "Черхалдаса ярагъ цIед биинегIан,",
        "ЦIадулъги рагъана чIарлъул бахIарзал.",
        "ХIукуматалъул гIуцIиялда чIарахъезул рукIана ханзаби, бегзаби гьечIеб жамагIат. Аслиял ишал ва кIвар бугел суалал гIумруялде рахъинаризе гьезул рукIана хасал ришарал гIадамал – чIухIби. Амма гьел чIухIби бечедал ва чIухIарал кьибилалдасан рищулаан. Гьезухъ рукIана гIемерал ракьал ва лагъзал. XIX векалда жалго эркен гьариялъе гIоло пачаясул колонизаторазде данде магIарулаз гьарурал рагъазулъги чIарахъез цIикIараб гIахьаллъи ва гьунарал рихьизаруна. Амма чIухIбуца (росабазул бутIруз) ва бечедал гIадамаз пачаясул рахъ ккуна ва гьелъие кумекги гьабуна.",
        "ЖамагIаталъул газа",
        "Нилъер умумуца, кьураби гIанлъун,",
        "МагIаруллъиялъе рагьараб гордо",
        "Бузна: «гIумрудул нухдаса» сапаралъул очерк",
        "Араб анкьалъул ахиралда Дагъистаналъул къалмил устарзабазда, жамгIиял хIаракатчагIазда ва ишалъулал гIадамазда цадахъ «Миллат» басмаялъул вакиласги сапар бухьана умумузго бахъараб Бузнасан нух цIигьабулеб бакIалде. Гьеб машгьураб тарихияб нух чIаго гьабизе байбихьана 2014 соналда. ЧIикIаса Авар ва ГIанди гIорал журалеб бакIалде щвезегIан бугеб 30 километралъул 17 гьабун лъугIун бугилан бицана нухда хIалтIулез. Дагъистаниязе цIакъ хIажатаб гьеб нух лъугIи бараб буго гIадамазул сахавалъиялда, кьолеб садакъаялда. Ваамма, Бузна нух бахъи ва гьениб хъил тIей пачалихъалъ тIаде босулеб букIарабани, гьеб ккелаан халкъалъул ургъел гьабилъун ва Дагъистан цебетIезабиялъе квербакъулеб ишлъун, хIужалъун.",
        "Свераби дагьаб, къокъаб…",
        "Нухал рахъи ккола бокьараб улка-ракь цебетIеялъе чара гьечIеб жо. НекIсияб Рималъул къуват, шавкат бергьана, саламатал ва гIатIидал, гIурулханаз ва ганчIаз рокъарал нухал рукIиналдалъунги.",
        "Бузна нух цIигьабизе лъугьарал хIаракатчагIазда гьоркьов бищунго жигарав ккола Болъихъ росулъа бакIал ралев чи, жамагIатчи МухIамадкамил Дибиров (нухлуе квербакъизе бокьарал гIадамал гьесухъе кIалъазе бегьула гьаб номералда: 8928-595-29-76). Гьесул бижана тIоцебе пикру АхIулгохIда гъоркьан нух бахъиялъулги. Араб гIасруялъул ахиралдаго гьеб суал гьес дандбан букIун буго диниял церехъабазда, Кьохъа СултIанмухIамад-хIажиясда ва цоги гIалимзабазда. Гьезул изнуялдалъун, байбихьана къокъаб, санагIатаб нух АхIулгохIда гъоркьан гьабизе, гIешдерил рохьаздасан ругел халатал ва авариял гIемерал сверабаздасан хьвадизе ккечIо бащдаб миллионгIан магIарулал. Чанги гIумру хвасарлъана, нухда холеб цIатари ва заман дагьлъана, республикаялъул экономикаялъе кIудияб пайда ккана.",
        "Гьединабго кIудияб кIваралъул хIалтIи ккола Бузнасан нух цIигьабиги. Гьеб нухлул 30 километр бахъулеб буго чIикIасезул, ахакьезул, хъаранисезул ва гендерил ракьалдасан. Цебе нух Ишкартисан Темир-Хан-Шурабе (гьанжесеб Буйнакск) унеб букIараб батани, гьанже, эхедерегIелал ккечIого рукIине, битIахъе ЧIикIабе бахъулеб буго. ЧIикIаб ГЭСалъул ралъдал рагIал чIван, гьабулеб буго гьеб нух. Дибировас абуна, квешал свераби гьечIого, кIудиял эхедерегIелал течIого, бигьаго транспорт хьвадулеб куцалда шагьра гьаби бугин жидер мурадилан.",
        "Нухал гьари ккола пачалихъияб кIваралъул иш. Байкалалъулгун Амуралъул нух (БАМ) бахъана, тIубараб улкаго хIалтIун. ГIемерал сонал уна, гьединал чIахIиял проектал гIумруялде рахъинарулаго. Халатаб манзил гьечIониги, захIматаб буго Бузнасан нух цIигьабулеб бакI. Гьенир руго мугIрул, согIал кьураби, гIорал… Щибаб метр гьаниб цIакъ хираго чIола. Бульдозерал, экскаваторал, грейдерал, КамАЗал ва цоги техника къойил хIалтIизе ккани, хIажалъула гIемерал тоннаби соляркаялъул, цIатариялъул. Гьелда тIадеги, хIалтIухъабазе кьезе ккола харж, квен, гIуцIизе ккола мадарал шартIал. Гьеб кинабго хIаракаталъул гьир баччулеб буго щуябго соналъ гIадатиял гIадамаз, нилъеца садакъаде кьурал гъурщаз. Цебесеб нухалда гьанире щведал, «Миллат» ва «Гумбет» басмабазул вакилзабазда Дибировас абун букIана гIемерисеб техника «ЧиркейГЭСстрой» гIуцIиялъул бетIерлъун вукIарав, бакълъулазул мухъалъул ЦIиликьа МухIидин МухIидиновас кьунилан. Гьединал рес бугел гIадамазда кIвелаан жеги цIикIкIун кверчIвай гьабизе гьаб баракатаб иш цебетIеялъе.",
        "«Билълъунеб садакъа»",
        "ГIалимзабаз, дибирзабаз нилъее баян гьабула нух бахъиялъул бугеб кIудияб даража, Аллагьасда цебе гьеб хIалтIухъ букIунеб тIадегIанлъи ва кири. Инсан хун хадубги гьесие пайдаялъе батулеб «билълъунеб садакъалъун» («садакъатул жарият») ккола нухда гьабураб хIалтIи, гьеб ишалъе риччарал сурсатал, гьабураб кверчIай. Гьединлъидалин Дагъистаналъул Муфтияталъ бачIинахъего Бузнасан нух цIигьабун рагьиялъул рахъккураб ва гьеб хIаракаталъе кидагосеб кверчIвай гьабулеб бугеб. Дагъистаналъул муфти, шайих АхIмад Апандиясул хитIабалъухъ гIинтIамун, гIемерал гIадамаз садакъа кьуна Бузна нух къачIаялъе. Шагьаразул, мухъазул ва росабазул имамзабаз вагIзаби гьаруна, гьеб баракатаб ишалъе хIалкIвараб кумек гьабеян. Нухлуе квербакъиялъулъ хасго кIудияб гIахьаллъи гьабуна магIарулаз гIумру гьабулеб 15 районалъ. Гьанже, хIалтIул 70 процент рагIалде бахъиндал, байбихьараб иш лъугIизабизеги тавпикь кьеги нилъее. Амин.",
        "ГIадада гуро нилъер халкъалъул аби бугеб жамагIаталъул газа кьурдаги рекIунилан. Нилъер умумузул газа Бузна кьурда рекIун буго, гьездасан мисал босун, гьезул нух ккун, нилъги унел руго.",
        "«Гендерил тоннель бахъизе биччараб гIарцухъ дица Гьарадирихъе маххул нух лъелаан»",
        "ГIетI тIун гьабураб хIалтIул хIасил бихьизе бокьула гIадамазе. Амма дунялалда чанги иш гIадада ккана, щибго пайда босичIого, заманалъул хIурги тIад щущан. ЦIадаса ХIамзатица хъвана гIурдада тIад лъураб кьоялъул, цIулал гьабураб гIарадаялъул ва цоги чIалгIаде ккарал ишазул, проектазул хIакъалъулъ. Мунагьал чураяв Сугъралъа ХIамзат ХIамзатовас цIакъ гIемерал пайдаял, нахъе хутIулел ишал гьаруна. Амма гьесул хIаракаталдалъун бахъараб ТIаса Жунгут – ГIаймаки нухалдаса гIадамаз пайда босулеб гьечIо. Гьенисан цониги нухалъ арав чи ватани, нижехъе кIалъазе бокьилаан. Гьал мухъазул автор ун вукIана гьенисан цо нухалда. ГIатIидаб шагьра буго, амма эхедерегIелал гIемер ругоан. Божарав вуго Бузнасан нух бахъун рагIалде щведал (иншааллагь), гьеб киданиги чIобого хутIиларилан. Пайда щиб, доб нухде рехарал сурсатал гьанир хIалтIизаризе рукIаралани, цебего бигьаяб ва квегIенаб шагьра букIинаан МагIарухъе.",
        "МухIамадкамил Дибировасулгун гьединго хабар ккана Гендерил тоннелалда нилъер пачалихъалъ хвезабурабщинаб гIарцулги. Бахъун лъугIараб тоннель къачIазецин 10 миллиард гъурущ биччана хIукуматалъ. Гьединаб бюджет букIарабани, кин ва кигIан заманалде дуца Бузнасан нух лъугIизабилаанилан абураб суалалъе Дибировас гьадинаб жаваб кьуна: «Гендерил тоннелалъе биччараб гIанасеб гIарцухъ дица МахIачхъалаялдаса Гьарадирихъ росулъе маххул нух лъолаан», – илан. ХIакъикъаталдаги хIукумат буго гIемераз бечIчIулеб ва захIматго гурони шура-хъуризе бажарулареб жо. Бузнасан нухалъул цохIо проект бахъаралъухъ унаан миллионал. Гьел киналго харжалги гьаричIого, жинцаго мухьцин босичIого, гьеб умумузул нух цIигьабулев вуго Дибиров. Гьесие хIалае чIун вуго Дагъистаналъул ХIукуматалъул нухмалъулесул тIоцевесев заместительлъун хIалтIарав, вацIцIалъиялъул рахъалъ гIадамазда лъалев Гьонодаса Набиюла МухIамадовги цоги хIаракатчагIиги.",
        "Щобал кIкIалабахъе цун…",
        "Бузнасан нух бахъиялъул хIакъалъулъ къасидат хъвана XX къарнуялъул авалалда шагIир, гIалим, философ Игьалиса Чупалас. Гьеб нух буго магIарулазул тарихалъулъе ва адабияталъулъе араб шагьра. РакIалда буго лъимерлъуда кIудаинсуца ва кIудаэбелалъ гьеб нухлул къисаби рицунел рукIараб куц. Къалмиде босизе мустахIикъаб гIемер бице-кицен буго гьеб шагьраялда сверухъ.",
        "Исанасеб 2018 соналъул хасалихъе, октябрь моцIалъул бакьулъ Бузна нух цIигьабулеб бакIалде щвана Дагъистаналъул Хъвадарухъабазул цолъиялъул нухмалъулев, халкъияв шагIир МухIамад АхIмадов, жамгIияв хIаракатчи, Шамил имамасул хIакъалъулъ хъварал ва цоги анцI-анцI тIахьазул автор, Дагъистаналъул халкъияв шагIир МухIамад ХIамзаев, Дагъистаналъул мустахIикъав артист ХирамухIамад ХирамухIамадов ва цогидалги. Нухда гьабулеб бугеб хIалтIул бицине гьеб къоялъ гьенире щвана жамгIиял хIаракатчагIи МухIамадкамил Дибиров ва Набиюла МухIамадов.",
        "Бузнасан бахъулеб бугеб нухлул бакьулъ кIудиял хIалтIаби гьарун руго. 8-12 метралъул гIеблъиялъул шагьра бахъун буго. ГIанди ва Авар гIорал журалеб бакIалде щвезе 4-5 километр хутIун бугилан бицана Дибировас. Гьенир руго чIахIиял, согIал кьураби. Гьел кьвагьизариялъул хIалтIабиги жеги цере руго.",
        "Нухлул рагIалда буго цересел соназ щалали лъазе кIвечIел чагIаз бухIараб кIудияб экскаваторалъул хутIелги. Микьго миллион гъурщил багьаяб техника букIун буго гьеб. Кумекни гьабиларин, зарал гьабулелги камулел гьечIо цо-цо.",
        "Гьанже аслияб къуват рехун буго ЧIикIаса Бузна колоде щвезегIан нух бахъиялде. Гьенир руго гьоркьохъел кIкIалал ва щобал. Бульдозераз ва экскаватораз щобал кIкIалабазда жанире цун, битIараб шагьра гьабулеб буго гьениб.",
        "Бузнасан нух бахъун лъугIидал, гьеб пачалихъалъ къайимлъиялде, балансалде босиялда ракIчIун бугоан МухIамадкамил Дибировасул. Нухде хъил тIей гIемераб гIарац биччалеб ва гьеб иш гьабулезе хайираб жо бугилан абуна. Авар гIоралдасан жидеца кьо лъезе бугилан рагIи кьурал гIадамалги руго. Гьанже хутIун буго жамагIаталъул газа жеги таваккалалда ва къуваталда кьурабалъ кьабизе… Цинги нилъее щвела битIараб, къокъаб, гIазу-цIер гIемер чIолареб, санагIатаб, умумузулго букIараб бакIалдасан бахъараб, тарихияб Бузнасан нух. Тавпикъ кьеги, квер рекIаги, баракат лъеги!",
        "Бузна нухде щведал, тIирщарал дагьалго мухъалги кьолел руго макъалаялъул ахиралда.",
        "Дица Бузна нухда гали тIамуна…",
        "Дица Бузна нухда гали тIамуна –",
        "Нилъер тарихалде нуцIа къирана.",
        "ЦIумал роржанхъулел кьураби хъвалхьун,",
        "МагIарухъе каву ричIана гьаниб.",
        "Дунялго хIайранаб Сулахъалъул кIкIал,",
        "Хъудулел гIораца рорлъарал мугIрул…",
        "Нилъер умумуца, кьураби гIанлъун,",
        "МагIаруллъиялъе рагьараб гордо.",
        "Гьанисан къокъана аза-азар чи,",
        "Чуязда, оцазда къайигун гьакал.",
        "МагIаруллъиялъул рекIелъе би кьун,",
        "ХIалтIулеб букIана нух бидурихьлъун.",
        "Гьанисан унаго, цере паркъула",
        "КъваркIарал, лебалал нилъер умумул.",
        "Сардилъ богол къватIлъун кьурул сиртазда",
        "Бузнасан нух буго цебе тIибитIун.",
        "НекIсиял нухлулаз хIалхьи гьабизе",
        "Рорхарал минаби – чIвадназде сверун.",
        "Гьезул чIунтелазда тIаде къулидал,",
        "Цебесеб чIаголъи бачIуна цебе.",
        "Бузна – умумузул къеркьеялъул нугI,",
        "Бузна – гьунаралъе эхетараб си,",
        "РекIкIарал ганчIазул гьарурал къадал",
        "Жакъаги рихьула нухлул рагIалда.",
        "Анищазул хурзал, хиялазул ах…",
        "Дица дунялалда барабщинаб мех,",
        "Унгоха, гьаб гIумру ун батараб хех",
        "ГIабасил МухIамад гьавуралдаса 85 сон тIубай кIодо гьабуна ЛъагIилухъ росулъ",
        "2017 соналъул 15 декабралда, араб рузман къоялъ, Хунзахъ мухъалъул хьиндаллъиялда бугеб ЛъагIилухъ росулъ кIодо гьабуна Дагъистаналъул халкъияв шагIир, драматург, хъвадарухъан ГIабасил МухIамадил 85 сонилаб юбилей.",
        "Гьеб данделъиялда гIахьаллъана Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадов, «Гьудуллъи» журналалъул редактор, Дагъистаналъул Хъвадарухъабазул союзалъул авар адабияталъул секциялъул нухмалъулев МухIамад ПатахIов, Дагъистаналъул халкъияй шагIир Залму Батирова, республикаялъул тIахьазул издательствоялъул авар мацIалда биччалеб литератураялъул редактор ГIайшат ГIалиева, шагIирзаби ГIайшат Малачиева, Залму МухIамадова, Манарша ГIисаева, Сабигат МухIамадова, МахIмуд-апанди МухIамадов, ТIагьират Жаватханова ва цогидалги.",
        "Хвалил унти чIварав Шахтамановас",
        "Хвел гьечIин абуна гьеб асаралъе",
        "Хунзахъ районалъул нухмалъулезул заместитель АсадгIали ГIабдуразакъовас рагьана гьеб тадбир. Данделъиялда, ГIабасил МухIамадил «Саба-меседо» абураб пьесаялда рекъон, сценка бихьизабуна Хунзахъ мухъалъул маданиял хIаракатчагIаз. «Хвалил унти чIварав Шахтамановас хвел гьечIин абуна гьеб асаралъе», - гьединал мухъал хъвана МухIамад АхIмадовас «Саба-меседо» абураб пьесаялъул хIакъалъулъ ГIабасиласе сайгъат гьабураб жиндирго цо кочIолъ. Саба-меседол роль хIана Дагъистаналъул халкъияй артистка ГIайшат Тажудиновалъ. Гьеб асаралда рихьизарулел лъугьа-бахъинал кколеб XV гIасруялде ккараб гIадаб хIисаб букIана, сценка хIалезухъ ралагьидал.",
        "Гьеб данделъиялда гIемерал лъикIал рагIаби абуна ГIабасил МухIамадил хъизан Савдатил хIакъалъулъ. ХIакъикъаталдаги гьединаб къадру-къиматалъе мустахIикъай йиго гьей.",
        "Махил гъутIби руго Гъуниб магIарда",
        "ГIабасиласул «Гъуниб магIарда» абураб кочIолъ руго гьадинал мухъал:",
        "Махил гъутIби руго Гъуниб магIарда,",
        "МагIие гъенолел гъалалги гьурщун,",
        "Гьарчил кьуру буго балал рагIалда,",
        "ГIунараб ццидае цабиги къирщун.",
        "Къояли букIараб борхалъиялда,",
        "Борхатаб щобдасан Шамил кIалъараб.",
        "НакIкIлъун солдат лъураб сверухълъиялда",
        "Досул тари гьечIеб таваккал лъараб.",
        "Гьединаб унго-унгояб магIарул мацIалда, пасихIаб, сипатаздалъун бечедаб, чвахун бачIунеб каламалдалъун ГIабасил МухIамадица сурат бахъулеб буго аваразул ва тIолабго Кавказалъул къваридаб къоялъул - 1859 соналъул 27-абилеб августалда Гъуниб магIарда Шамил имамас хвалчен лъалиниб лъураб заманаялъул. ТIадегIанаб художественнияб даражаялъул ва магIнагун кIваралъул асарал нахъе тана ГIабасилас.",
        "ШагIирасул цIар кьураб ЛъагIилухъ гьоркьохъеб школалъул мина бухIун букIана. ЦIияб жеги бан лъугIун гьечIоан.",
        "ЛъагIилухъ батараб билизе течIо",
        "Расул ХIамзатовас ГIабасил МухIамадил хIакъалъулъ гьадинал мухъал хъван руго, гьесие кьолеб тIехьалда автографлъун:",
        "ГIабасил МухIамад гIабсаз восулев",
        "ГIадан гуро вугев нилъер ТIалъидул,",
        "Москваялда гIемер лъагIелал рана,",
        "ЛъагIилухъ батараб билизе течIо.",
        "«Дур росулъа вас вуго» абураб машгьураб кечIалъулги автор ккола ГIабасил. ХисичIо гьев я росдае, я халкъалъе, я умумузул цIаралъе, я кIудияб литератураялъе. ГIабасиласул асаразул цIаялъ даим хинлъизабизе буго нилъер бахIарчияб, чанги къо бихьараб, къеркьей бидулъ бессараб халкъ.",
        "МухIамад АхIмадовасул тIогьал",
        "Дица дуй толеб буго,",
        "Дица дуй кьолеб буго",
        "Хъвазе щвечIеб кочIол тIехь –",
        "ТIанчалъе инчIеб анищ.",
        "Дир ахирияб хIасрат,",
        "Дир хIисабазул гъамас,",
        "Дидаго цо лъураб бакI",
        "Лъазе кIолареб алмаз.",
        "МухIамад, лъикIаб куцалъ",
        "ЦIвабзазухъги валагьун,",
        "ЦIале рокьул азбука,",
        "Аслияб гьоркьоб тараб.",
        "Мунго хутIараб мехалъ",
        "Хабазул занахъе ун,",
        "Хас гьабун, гIенекке мун",
        "ГIумрудул чIарал сагIтахъ.",
        "МухIамад, дихъе хасел",
        "Хех щвана, гIазу бана,",
        "ГIолохъанал хиялал",
        "Херлъана, дихъа ана.",
        "Дир гIищкъу хъудулеб кечI",
        "Гьанже какде буссана, –",
        "Гьеб – дир хъвачIеб васигат",
        "Ирсалъе дуе тола.",
        "Сонал анагIан, заман",
        "ЦIикIкIун каранде къала,",
        "Дагьалги къоял кьейин,",
        "Гьаб кьин инегIан тейин.",
        "ГIемерал кучIдул руго",
        "АхIичIого хутIарал,",
        "Киналго ахIаразухъ",
        "Цо хIухьелцин кьоларел.",
        "Дица дуй толеб буго,",
        "Дица дуй кьолеб буго",
        "Доб кьурулъ чIегIераб цер,",
        "Дир чIоралда батичIеб.",
        "Дун вахинчIеб борхалъи,",
        "Дун лъугьинчIеб аххалъи,",
        "Цо Аллагьасде гуреб",
        "Дица бикьичIеб ургъел.",
        "Гьедин хъвана Расул ХIамзатовас МухIамад АхIмадовасе сайгъат гьабураб асаралда.",
        "Дагъистаналъул халкъияв шагIир МухIамад АхIмадов гьавуна 1955 соналда Гъуниб районалъул Гьонода росулъ. Лъимерлъудаго байбихьана кучIдул хъвазе. Школалъул цIалдохъан вукIаго, АхIмадовас хъвараб «Чабхил кIкIалахъан кIанцIун, бекерулеб буго чан» абураб кечI лъугьана унго-унголъунги халкъияб ва машгьураб асарлъун. МухIамад гьитIинго цIализе восана Москваялъул Горькиясул цIаралда бугеб Литературияб институталде. ТIокIлъигун гьебги лъугIизабун, хIалтIана Дагъистаналъул Хъвадарухъабазул союзалда, басмаханаялда ва цогидалги жавабиял бакIазда.",
        "БатIи-батIиял соназда къватIире рачIана МухIамад АхIмадовасул «Хасалихълъиялъул сагIат», «Сардил кагътал», «Заманаялъул балладаби», «КучIдул», «Къоял», «Шагьаралъл кучIдул», «Сонал», «Поэт», «ШагIирги ВатIанги», «ГIакълудул ралъад», «Панаяб хIухьел» абурал ва цоги гIемерал тIахьал.",
        "АхIмадовас 15 соналъ махщалида нухмалъи гьабулеб буго Дагъистаналъул хъвадарухъабазул союзалъе. Дагъистаналъул халкъазул адабият цебетIеялъе кIудияб хIалтIи гьабулеб буго гьес. Союзалъул миллиял секцияз гIадамазулгун дандчIваял гьарула, цIиял тIахьал гьоркьор лъола, гIолохъанал хъвадарухъабазе гIакълаби кьола ва гьезул тIахьал рахъула, таржамаялъул даража борхизабиялде кIвар кьола, республикаялъул ва улкаялъул гIумруялъулъ кIудияб гIахьаллъи гьабула.",
        "Гьединаб, гIемерал рахъал ругеб ва щвалде щун гIуцараб хIаракат букIиналъ, 2018 соназул хIасилал гьарун, Россиялъул Хъвадарухъабазул союзалъул «Россиялъул хъвадарухъан» абураб казияталъ АхIмадов рикIкIана бищун цеветIурав маданияв нухмалъулевлъун.",
        "Гьединго 2018 соналда Москваялда тIобитIараб «ХъахIал къункъраби» абураб къецалда АхIмадов рикIкIана Россиялъул бищун лъикIав шагIирлъун. Гьев ккола Дагъистаналъул пачалихъияб премиялъул лауреат, гьединго Расул ХIамзатовасул, Лесковасул, Дельвигил ва гIемерал цогидалги премиязул лауреат.",
        "МухIамад АхIмадовас къватIибе биччалеб букIана «РитIухъаб пикру» абураб жамгIиябгун политикияб газетаги. Гьев кидаго вуго халкъалда гъорлъ, гIадамазе кумек гьабизе хIадурго, жиндихъе гьарун рачIарал чагIазул суалал тIуралев, кIвар бугел ишал гIумруялде рахъинарулев, къварилъиялде ккаразе квербакъулев.",
        "ВатIанияб тIалаб тIобитIулаго. 12 апрель – ТIолгодунялалъул авиациялъул ва космонавтикаялъул къо",
        "Гьарадирихъев – дихъе космосан",
        "Гумбет районалда тIобитIана летчик МухIамад Хъазанбиевасулгун дандчIвай",
        "Авиациялъул  ва космонавтикаялъул тIолгодунялалъул къоялъул хIурматалда, 12 апрелалда Гумбет районалъул администрациялъул вакилзабаз тIобитIана летчик-истребитель, Юрий Гагаринил курсцояв МухIамад Хъазанбиевасулгун дандчIвай.",
        "2017 соналъ 60 сон тIубала ракьалда сверун космосалде тIоцебесеб искусственнияб спутник боржине биччаралдаса. 1961 соналъул 12 апрелалда, 56 соналъ цебеккун дунял сверун воржана тIоцевесев космонавт Юрий Гагарин.",
        "Летчик-истребитель, хIалхьиялда вугев майор МухIамад Хъазанбиев Юрий Гагаринида цадахъ цIалулев вукIана 1952-1955 соназда К. Е. Ворошиловасул цIаралда бугеб Чкаловасул рагъулабгун авиациялъул летчикал хIадурулеб училищеялда. БакIалъул тIалъиялъул вакилзабазда летчикас рицана гьенив цIалулел ва хъулухъ гьабулел соназул ракIалдещвеял.",
        "Районалъул администрациялъул вакилзаби ветеранасул рокъоре ана. ДандчIвай гIуцIана гьесул гIагараб росулъ – Бакьулъ Гьарадирихъ.",
        "«Гумбет район» муниципалияб районалъул бетIерасул ишал тIуразарулев ГIабдулахIажиГIабдулкъадировасул цIаралдасан авиациялъул ва космонавтикаялъул къо МухIамад Хъазанбиевасда баркана информациялъул «Гумбет» отделалъул нухмалъулев ХIамзатГIизудиновас, Россиялъул халкъазул гIадатияб маданияталъул Гумбеталъул централъул нухмалъулев НабигулаАхIмадибировасва цогидазги.",
        "Гумбет районалъул нухмалъулез МухIамад Хъазанбиевасе кьуна «Улка цIуниялъул гуч щула гьабиялъулъ лъураб бутIаялъе, цIиял гIелал ВатIан бокьулеллъун куцаялъе, спорт машгьур гьабиялъе, Гумбет районалъул жамгIияб гIумруялъулъ жигараб гIахьаллъи гьабиялъе гIоло, гьединго махщалилаб байрам – Авиациялъул ва космонатикаялъул тIолгодунялалъул къоялъул хIурматалда» грамота.",
        "Летчикасда гьединго баркана Цолъизабураб библиотекаялъул гIуцIиялъул хIалтIухъабаз, МелъелтIа гьоркьохъеб школалъул цIалдохъабаз, «Сельсовет “Арадирихский”» росдал администрациялде гъорлъе кколел гIуцIабазул нухмалъулез, Гьарадирихъ гьоркьохъеб школалъул цIалдохъабаз ва цогидазги.",
        "Гьарадирихъ гьоркьохъеб школалъул директорасул тарбия кьеялъул рахъалъ заместитель ТIалхIат МуртазагIалиевас бицана Хъазанбиевасул биография. «МухIамад Хъазанбиев гьавуна 1931 соналъул 31 декабралда Бакьулъ Гьарадирихъ росулъ. 1952 соналда цIализе лъугьана Чкаловасул рагъулабгун авиациялъул летчикал хIадурулеб училищеялде ва гьеб лъугIизабуна лейтенантасул цIаргун 1955 соналда. Хъулухъ гьабуна советияб армиялда Закавказьеялъул рагъулаб округалда, Украинаялда, Уралалда ва Гьоркьохъеб Азиялда. ХIалтIана рагъулал «МиГ» самолетазда, вертолетазда. ЛъугIизаруна ингилис мацIалда радиобухьен ракьалъулгун гьабиялъул Аэрофлоталъул курсал. Лъала МухIамадида гIараб, гуржиязул, украиназул ва авар мацIалги.",
        "Закавказьеялъул рагъулаб округалда хъулухъ тIубазабулаго, космонавтазул отрядалде восизе комиссия тIубазабуна, амма, гьесда рачIел гIиллабаз, аслияб къокъаялда гъорлъе ккечIо. Лъай-хъвай букIана Гагаринилгун, Титовасулгун, Бондаренколгун. МухIамад Хъазанбиев ккола самбоялъул рахъалъ спорталъул мастерги.",
        "1973 соналда хъулухъ гьабизе витIана Гьоркьохъеб Азиялде, къватIисел пачалихъазе авиациялъул махщалилал хIадурулеб курсалъул нухмалъулевлъун. Роржиналъул махщелалъе гьеб школалда хIадурана Африкаялдаса, ГIагараб Бакъбаккудаса ва Централияб Азиялдаса вакилзаби.",
        "1980 соналда хIалхьиялде ана авиациялъул майорасул цIаргун. Щвана пачалихъиял шапакъатал ва ВВСалъул нухмалъиялъул рахъалдасан баркалаби. Щибаб соналъ 9 маялда Россиялъул Федерациялъул президент Владимир Путинил рахъалдасан баркиялъул кагъталги рачIуна. Чанахъанлъи, найихъанлъи бокьула. ХIеж борхана».",
        "ДандчIваялда цIалдохъабаз цIалана космонавтикаялда, авиациялда хурхарал кучIдул, бицана КIудияб ВатIанияб рагъул машгьурал летчиказул, улкаялъул чанцIулго бахIарзазул гьунаразул хIакъалъулъ.",
        "ХадурагIи",
        "Амма гьаб соналда гьарадирихъев гьедулев дандчIвана – дихъе космосан, - абун хъван буго Расул ХIамзатовас цо сонеталда. Щиб лъалеб, МухIамад Хъазанбиевасул бицен рагIун, хъварал мухъал рукIун ратизеги бегьула гьел. Гьелъул хIакъалъулъ ХIамзатил Расулида цIехечIого хутIана. Амма космосалде гIагараб борхалъиялде вахана самолетазда гьарадирихъев МухIамад Хъазанбиев. Жиндир гIумруялдалъун ВатIаналъеги халкъалъеги хъулухъ кин гьабизе кколебали мисал бихьизабуна гьес. Аллагьас гьесул сахлъи щула гьабеги ва гIумру халалъаги. Амин.",
        "Москваялда вугев Лъаратlаса Рамазан щивали бицинчlониги лъала киназдаго. Лъала гьесул гlелмиял цlаразул, хъулухъазул, лъай-хъваязул сияхl халатаб букlин. Лъала гьединго Россиялъул политикаялъулъ кинаб бутlа гьес кколебалиги, цогидал политиказда (хасго гьанже цlи-рахъарал Дагьистаналъул политиказда) дандеккун, кинаб даража гьесул бугебалиги. Амма щаялиго дагьистаниязе жегиги рес кколеб гьечlо гьеб киналдасаго пайда босйзе. Гьаниб къваригlун гьечlо Рамазанил лъайги даражаги. Гьелъул ва цогидалъул хlакъалъулъ бицен гьабулеб буго Цlияб соналда цебесеб гьаб гара-чlвариялдаги.",
        "Рамазан, нильеца тlокlалъ чlечlого бицунеб, амма кигlан бицаниги хlасилги кколареб суал буго магlарулал цолъунгутlиялъул...",
        "Гьелъие ругел гlайибазул аслияб ккола нилъер лъайгун гlакълуги мукъсанлъун, чlухlи гlемерлъун, гlамал кlодолъун букlин. Миллаталъул рахъалъ цохlо магlарулаллъун рукlин гlолеб гьечlелъул. Щибаб район чlолеб буго жал хунз ругин, жал лъаратlисел кколин, жал гьуниселин абун. Ругеблъи лъан буго, амма гьебго заманалда нилъ магlарулалги дагьистаниялги кколелъулха.",
        "Жакъа къоялда нилъеда гьорлъ ратулел руго батlи-батlияб даражаялъул чагlи. Узухъда, гьабсагlаталда нилъеца мугъчlвай гьабизе бегьула Хlажи Хlамзатовасде, Хlажигlали Данияловасде, Хlамзат Хlамзатовасде, Мухlу ва Шамил ГIалиевазде, Хlажи Махlачевасде, Фазу ГIалиевалде ва гlемерал цогидазде. Рикlкlине гlемерал, ратизе захlматал чанги чагlи руго.",
        "Амма гьебго заманалда дандчlвалел руго нилъ, магlарулал, щалали лъаларел нилъерго гlадамалгицин. Гьез сан гьабулеб гьечlо магlарул тарихалъул, маданияталъул, нилъер философиялъул, гlелмуялъул. Руго гьаб заманалда рекъон хьвадулел гlолохъаби, амма гьезул «гьай-гьуялъ» гьабулеб жо кьучl бугеб букlунаро.",
        "Цин миллаталъул, хадуб Дагъистаналъул иш цебехун ине ккани, лъикlаб букlинаан щивас жинда тlадаб ва жиндихъа бажарулеб иш гьабизе. Ми-салалъе, XI. Хlамзатовасухъа бажарулеб буго «Дагъэнергоялъе» нухмалъи гьабизе, захlматаб заманалда Н. ГIалиевасда кlолеб буго электростанциял разе. Амма хlалтlи гьабулев чиясе бигьаяб заман гьечlоха.",
        "Гьединго къваригlун буго цоцазе кумек гьабизе. Гьабсагlаталда вугеб даражаялде дун вахинароан Хlажи Хlамзатов вукlинчlевани (гьев сабаблъун цlализе арав чи вуго дун). Амма нилъер гlадат буго цо-цо заманапда цоцазе квал-квал гьабулеб, хасго рищиязда. Дида киналго магlарулаз абула, Рамазан, мун щай къватlиве вахъунаревин. Нагагьлъун гьедин гьабизе лъугьани, цогидалги рачlуна цадахъ рахъун. Нилъеца абухъе, вилълъинеги виччаларо, чlунги толаро.",
        "Мунагьал чураял Расулицаги Патlиматицаги абун букlана дида, доб мехалда Думаялде рищиязде хlадурлъулелъул, Хlажимурад Гlумаровасе кумек гьабизе ккелилан. Бажарараб жо гьабуна дица гьесие. Цересел рищияздадица цеве виччана гьев ва дунго нахъе ана. Гьаб нухалда гьев вуцlцlухlун чlана (кандидатура лъезе дун ургъулеб мехалда). Дун нахъе инегlан вуцlцlухlун чlана Мухlамад Хlажиевги. Гьесда лъалеб батиларо, налогазул инспекциялде хlалтlизе лъугьунелъул гьесие гlезегlан кумек гьабун букlана дица.",
        "Гьединго Сайгидпаша ГIумахановги гlезегlан рагlи билълъарав, жинда тlадаб иш гьабулев, бажари бугев вас вуго. Гьесие къваригlиндал дун кидаго гьесда аскlов вукlана. Сайгидпашаца абулаан Рамазан вугони гlун бугин нилъееян. Амма цо къо ккараб мехалда гьевги довегlан чlана.",
        "Дидаса цlакъав чи гьечlилан дунго веццулеб мех гуро, кин букlаниги, къваригlелалъ дида аскlове вачlарав магlарул чи дица нахъчlвачlо. ГIадамазул гlамал хвараб, захlматаб замана буго гьанже.",
        "Гьал рищияздаса дуца инкар щай гьабурабали гьанже гlага-шагарго бичlчlизе бегьула...",
        "Дун магlарулалгун вагъулев чилъун ккезе бокьичlо дие (рищиязул хабар дица байбихьидал, гьеб бичlчlизецин биччачlо). Гьеб цо. Кlиабизе, хlакимзабазулгунги кьал ккезехъин букlана. Бицарабщинаб битlараб жо гьезда данде багьуледухъ буго Дагъистан ккезабун. Гьединлъидал гьеб кlиябго рахъалъулгун рагъ гьабизе рес рекъеларин чlана дун. Хабар бицараб гlолищ, гьабизе толареб мехалъ.",
        "Тlадежоялъе, гьанже нилъер гlадамазул гlамал-хасиятги хвезабун буго гlарцуца. Бокьараб жо бичун босизе бегьулин абураб пикру буго цо-цоязул. Амма дица тlаса бищула яхl-намусалда, лъаялда рекъон хlалтlи. Цогияб нух буго жагьилаб нух, халкъ мекъи тlамулеб нух.",
        "Россиялъул Федералияб Советалъул член кколев мехалда дуе гьеб депутатлъи щибизеян абуна дида Москваялда. «Единая Россиялъ» Буйнакскиялъул рищиязул округалдасанги вихьизавун дир рахъ кквезехъин букlана. Ахирисеб къо тlаде щвезегlанги чlун, Пачалихъалъул Советалъул председатель М. Мухlамадовасги абуна рищиязда батlи-батlиял миллатазул чагlи гlахьаллъулел рукlиналъ цохlо Рамазанил рахъ кквезе бажаризе гьечlилан. Узухъда, гьезие лъикlаб буго лъайги гьечlел, хlукуматалъул хlалтlиги лъаларел, амма жидеца бокьараб бакlалде ритlани, бокьараб ахlи-хlур гьабизе кlолел чагlи хадур цlазе. Цо заманалдасан жидедасан гьездеги баракат гьечlолъи бахине бегьулел чагlи руго гьел. Нухмалъулезда ракlалде кколеб буго жакъа жидеца цо хъулухъалде ккезе кумек гьабурав, яги тlамурав чи данде кколев гьечlони, метерисеб къоялъ жидецаго нахъеги вахъилилан. Гьаниб рехсезе бегьула районазул администрациязул нухмалъулезул мисалал. ГIезегlан районазда руго берцинаб гьумер-кlалалъул, чорхолъ ритlарал, гlолохъанал нухмалъулел. Гьеб квеш гьечlо, амма гьезул гlемерисезул гьечlо цебеккун пачалихъалъул хъулухъазда хlалтlун щвараб хlалбихьиги лъайги. Гьезиеги щвезе батила гьеб кинабго, кида букlаниги, амма кватlун ккезе рес буго. Халкъалъул заман букlунаро гьезухъ балагьун чlезе. Дагъистанилан цlарги хутlун жаниса туризабун буго гьеб.",
        "Гьаб нухалда нилъее рес щвана Дагьистаналдасан Думаялде лъабго чи вищизе. Абулеб буго нилъер республикаялъе гьеб къадар гlемер бугилан.",
        "Нилъер бугеб халкъалда рекъараб къадар буго гьеб. Дицаги, Мухlамадгlали Мухlамадовасги, Москваялда Конституциялъул судалда вугев Хlадис Хlажиевасги гlемераб хlалтlи гьабуна Дагьистаналъе гьеб лъабго бакl щвезабизе. Гьелда тlадеги партиязул вакилзабиги гьечlищха рищун. Амма депутаталлъунги рукlине кколаха бакlалъул чагlазда гlамал-хасиятги лъалел, кинабго рахъалъ даражаги бугел гlадамал. Анцlго чи вищана гьал къоязда Думаялъул президиумалде, гьезда гъорлъ гьечlо цониги кавказалъулав, цониги бусурбанчи. Гьедин абизе кlолев чи ватичlо жакъа Думаялда.",
        "Нилъер депутатазул, рахъалъ доба кинаб пикру букlараб гьанжелъизегlан?",
        "Сергей Решульский хlалбихьи бугев чи ккола, Хlажи Махlачевасул бажари буго (цо-цо мехалъ ахlи-хlурги къваригlун букlуна доба), Хlапизат Хlамзатова йиго бокьараб бакlалда дандекколеб рагlи бицине лъалей гlадан. Амма гlемерисел депутатал руго жидер хlакъалъулъ халкъалда щибго жо лъаларелгицин. Дун щун вукlана Хунзахъе, Гъуниве, Бежтlе, Цlунтlе. Гьениб гlадамазда кколеб буго жидер депутат дун вугилан. Федерациялъул Советалде Саратовалдасан вищарав вакил вугин абидал, гьел гlажаиблъун хутlула.",
        "Нилъер гьанисан гьеб хъулухъалде батlияб ракьалъул чи киданиги вищилароан.",
        "Москваялдасан тlамуравали, валлагь, вищилаан. Абухъе, дица Мухlамадгlали Мухlамадовасда гьикъана дун Саратовалда вукlин битlараблъун рикlкlунищ дуцаян (дицаги гlемерисеб бакlалда гьесул рахъ ккун букlана). Гьечlилан жаваб кьуна гьес. Амма гьеб ахlвал-хlал хисизабизе ахиралде щвезегlан къуват гlолеб гьечlо. Гьазда кколеб буго, Рамазан республикаялде вачlани, жал нахъе ине кколилан. Цадахъ хlалтlизе щай бегьулареб? Дихъа бажарулеб цо, М. Мухlамадовасухъа бажарулеб кlиго, X. Шихсагlидовасухъа бажарулеб лъабго, М. ГIалиевасухъа бажарулеб цогидаб букlуна.",
        "Дидаса хайир гурони, гьезие жеги зарал ккечlо. Дица хlалихьатал жал гьаруларо ва дие кутакалда ургьел букlуна дирго жанисеб культураялъул, гlадлу-низамалъул. Дида гlемер абула гlадамаз ракl бацlцlадаб, сабураб гlамал-хасият букlиналъ вугин мун къолев абун. Амма гьеб рахъалъ къуниги батlалъи гьечlо дие. Метер бергьина, гlадамазда бичlчlила. Гlадатияв магlарул чияс жиндир гlамалги яхlги цlунун буго. Дун вуго гьез вищулев чи.",
        "Рамазан, гьабсагlаталда нилъеда лъала гуржиязул доба лъугьун бугеб ахlвал-хlал. Къварелазул магlарулазе гьелъ кинаб асардай гьабила?",
        "Гуржиязул нухмалъулезда гьоркьов бищун гlамал гьечlев вукlана Гамсахурдиа. Гьезул вукlана Мамардашвили абурав философ. Гамсахурдиа гlадав чи нахъеги бетlерлъуде вищулев ватани, жив гуржияв гурилан абуна гьес. Гьаб ахираб анцlго соналда жаниб гьес гlадин рагьун жиндирго пикру загьир гьабулев чи вахъинчlо. Хасго нилъер магlарулазе, дагъистаниязе гlолеб гьечlо (цере рахъун кьвагьдезе гуребха) жидерго миллат, гlамал цlунун рагlи абизе къвакlи.",
        "Магlарулал вахlшиял чагlи ругин абураб пикру букlана Гамсахурдиал. Гьеб суалалъул хlакъалъулъ дун чанго нухалда щун вукlана Тбилисиялде. Амма бицун жо бичlчlулев чи вукlинчlо дов. Шеварднадзе вукlана хlалбихьи бечедав, амма живго сихlирав политик. ГIемер сихlирлъиялъ цогидазе бухъун букlараб гвандиниве живго ккана гьев.",
        "Гьабсагlаталда власталде рачlине хlадурлъулел ругел чагlазда гьоркьорги дида рихьулел гьечlо гlемер магlна бугел гlадамал. Гьединлъидал дора ругел магlарулазе захlмат букlинин хlисаб гьабула дица.",
        "Азербайжаналда ругел дагъистаниязул гlумру лъикl букlинчlого, Гlали Анцухский чlаго вугеб мехалдаги хадубги дун чанго нухалда X. Шихсагlидовгун, XI. Махlачевгун щвана Хlайдар ГIалиевасухъе, Закаталаялде. Дица гьабизе ккараб хlалтlи гуро гьеб, республикаялъул хlакимзабазда тlадаб иш буго. Гьединлъидал, Грузиялдаги Азербайжаналдаги ругел дагъистаниязул гlумру лъикlлъизабиялъул рахъалъ хlалтlи кколеб куцалда гьабулеб гьечlо.",
        "Дихъе щварал баяназда рекъон, гьеб кlиябго пачалихъалда гlумру гьабулеб буго 120-150 азарго дагьистанияс. Жидерго ватlанцоязул милат гьабулеб къагlидаялъулъ мисал босизе бегьула Татарстаналдаса, Чувашиялдаса. Дунялалъул щиб улкаялда, шагьаралда, кинаб яшавалда щивав чувашияс гlумру гьабулеб бугебали данде гьарурал баянал руго Чувашиялъул. Рокъов хважаин вугони, гьесда лъала жиндир лъимал кир ругелали.",
        "Дагъистаналда сверухъ бугеб ахlвал-хlал кин дуда бихьулеб?",
        "Нилъеца гьеб ишалъулъ Россиялъе квербакъизецин хlажат буго. Нилъеда лъала Каспий дунялалъулго политиказул мурадал цолъараб бакl букlин. Нилъеда данде рагьизеян рачlун рукlинчlо гьанире Россияги, Иранги, Турцияги. Дол рукlана гьаниб жидерго хъаравуллъи чlезабизелъун цогидазулгун рагъ гьабулел. Дагьистан буго кlудияб республика, амма Северияб Кавказалда гьелъул кlвар, гьелъ гьабулеб асар жеги дагьаб буго. Мисалалъе, чанго соналъ цебе Осетиялъулгун Ингушетиялъул дандеккунгутlабазулъ гьоркьохъанлъи гьабизе Дагьистанги Ставрополь крайги лъикlаллъун рихьизарун рукlана дица. Цо заманалдасан гьеб иш гьоркьоб къотlизе тана. Гьединаб къагlида билълъанхъизабиялдалъун Дагьистаналъулги къимат жеги цlикlкlине букlана, Северияб Кавказалда бугеб ахlвал-хlал гlодоб биччазабиялъулъ Россиялъеги кумек букlинаан. Гьединан дица абулеб буго Россиялъе кумек гьабизе кколилан. Нилъ цо рокъор гlумру гьабулел гlадамаллъидал кколел. Грузиялъулги Азербайжаналъулги суалал цойиде рачиналъулъги Дагъистаналда гlемер жо гьабизе кlола. Азербайжаналда ругел дагьистаниязул цо-цо захlмалъаби рукlин лъайдалги цоги мехалдаги анцlго нухалда щай Дагъистаналъ гьенибе жидерго вакиллъи битlичlеб? Гьединго Казахстаналдеги, Ираналдеги, цогидалъуреги. Дида тlаде кколеб суал букlарабани, дица гьедин гьабилаан. Россиялда жаниб Дагъистаналъул кинаб кlвар бугебали гlезегlан берцинго бичlчlизабун буго Кавказалда вагьулев вукlарав цо гlурусазул генералас. Чакмаялъубе ккараб (Россиялъул) хlетlе унтизабулеб чlимих кколин Аваристанин хъвалеб буго гьес.",
        "Гьединлъидал Дагъистаналда, Кавказалда имам Шамилги Хlажимурадги гьадинго рахъарал чагlи гуро. ГIумахан Аварскиясул Конституциялде бахунеб конституция доб заманалда Европаялдацин букlинчlо. Магlаруллъи гьечlони Дагъистан букlунарин, гlурусал гьечlони Россия букlинаринги абизе бегьула.",
        "Миллатчилъи кколарищ гьеб?",
        "Миллатчилъи ккола, миллатги кlочон тун, гlабдалзаби гlадин ахlдезе лъугьин. Нилъерго тарихги, маданиятги, мацlги лъай миллатчилъи гуро.",
        "Россиялъ Кавказалда жиндирго политика мекъи билълъанхъизабулеб буган абурал пикраби руго. Дуда кин кколеб?",
        "Букlине кколеб куцалда гьелъ гьеб билълъанхъизабулеб гьечlо. Россиялъ гьениб политика мекъса гьабулеб бугин аби ккола нилъецаго гьеб мекъса гьабулеб бугин аби. Щайгурелъул, Дагъистан Россия кколелъул. Гьабсагlаталда Россиялъул жиндиргоги гlемер руго тlуразе ккарал суалал. Президентас гьеб рахъалъ хlалтlи гьабулеб буго. Нилъер гьаниб хlалтlи гьабулелин рукlаниги, гьел хlинкъулел руго Дагъистаналда, масала, букlине кколеб куцалда политика билълъанхъизабизе. Анцlго сон ана нилъер гьанир республикаялъул бетlерасул рищиял гьаризе бегьуларилан нилъер хlакимзабиги цогидалги ахlдолаго. Бегьуларила, цоцаца чlвалила киналго. Дица абуна бегьулилан. Гьелги гьаризе кколаан 1997-1998 соназдаго. Рищиял гьаризе мун хlинкъун ватани, дица кумек гьабилин абун букlана дица Пачалихъалъул Советалъул председатель М. Мухlамадовасда. Москваяддаса абураб къоялъ гьабуна хlукму, кидаго жал гьелъие хlадурун рукlарал гlадин. Рищиязда цоцаца чlвалин абизе ккани, гьедигlан нахъе ккараб, вахlшияб халкъищ нилъер бугеб? Гьечlо.",
        "Нилъ магlарулал руго кидаго Дагьистан ккураб халкъ. Нилъер бажариялда бараб буго гlёмераб. Гьеб нилъеда бичlчlизе ккола. Амма бищунго къваригlараб жо буго цогидал миллатазулгун вацлъи ва Россиялъулгун цолъи.",
        "РацIцIалъи – диналъул бащалъи",
        "Экологиялъул сон рагьана",
        "Гумбет районалъул бетIерас росабазул бегавулзабазулгун данделъи тIобитIана",
        "Гумбет районалъул администрациялъул данделъи тIобитIана 2017 соналъул 19 январалда. Гьенир гIахьаллъана районалъул администрациялъул бетIерасул заместителал ХIайбула ГIабдурахIманов, АхIмад Сулайманов, Малик Маликов, росабазул администрациязул бутIрул, гьезул заместителал, идарабазул ва гIуцIабазул нухмалъулел.",
        "Данделъи рагьана «Гумбет район» муниципалияб районалъул бетIерасул ишал тIуразарулев ГIабдулахIажи ГIабдулкъадировас. Гьоркьор лъун рукIана гIадлу цIуниялъул хIакъалъулъ ва цогидалги суалал. КIалъаялда ГIабдулкъадировас тIадчIей гьабуна росабазул бутIрузул ва гьезул заместителазул хIаракатчилъиялда, захIматалъул гIадлу-низам цIуниялъул, бакIазда гIадамал разилъуледухъ хIалтIи гIуцIиялъул, налогал ракIариялъул, жидехъе рачIарал кагътазе гIужда жавабал кьеялъул ва гIемерал цогидалги суалазда.",
        "Абуна районалъул бюджет 113,2, ракьалдаса налог бакIариялъул план 125,6 ва буголъиялдаса налог бакIариялъул план 116 проценталъ тIубанилан. Рехсана налогал ракIари лъикI гIуцIичIел росабазул администрациял: буголъиялдаса налогалъе – Игьали, МелъелтIа, ЧIикь, ракьалдаса налогалъе - Игьали, Ингишо росабазул администрациял. Абуна цIияб соналда цIияб къуватгун, исполнительнияб гIадлу-низам цIунун, гьанжезаманалъул къагIидаялда хIалтIизе хIажат бугин, росабазул жамагIатазе 2016 соналъ гьабураб хIалтIул хIисаб кьезе ккелин бегавулзабаз.",
        "Хадув кIалъазе вахъарав районалъул администрациялъул бетIерасул заместитель ХIайбула ГIабдурахIмановас абуна Россиялъул Федерациялъул президент В. В. Путинил Указалдалъун 2017 сон экологиялъул сонлъун лъазабун бугилан. Бицана гьаб сон гIуцIа-къан нухда регIизелъун, районазда гьоркьосеб экологиялъул комитеталъ ва Гумбет районалъул администрациялъ хасаб план бахъун букIиналъул, санитарияб хIал лъикIлъизабиялда, тIабигIаталъул бечелъи цIуниялда хурхун гьаризе хIисабалде росарал хIалтIабазул. Мисалалъе, тIоритIизе руго школазда рагьарал дарсал, суратал рахъиялъул конкурсал, «Бищун бацIцIадаб росу» абураб конкурс. Росабазул нухмалъулезул масъала ккола экологиялъул лъагIелалъ гьабураб хIалтIи районалъул «Гумбет» газеталдасан, бакIалъулаб телевидениялдасан, сайтаздасан загьир гьабиялъулъ жигараб гIахьаллъи гьаби.",
        "КIалъаялда ГIабдурахIмановас тIадчIей гьабуна ракьул участкабазул ихтияралъе хъвай-хъвагIай, бакIазда ругел лъел мухъазул, нухазул ва цогидалги бакIазул хъвай-хъвагIай гьабиялде, бухIараб токалъухъ жиндир заманалда гIарац кьеялъул ва цогидалги суалал гIумруялде рахъинариялда бан росабазул администрациязул бутIрузда церечIарал масъалабазда.",
        "Райадминистрациялда цебе гIуцIараб санитариябгун рахунел унтабазда дандечIараб комиссиялъул нухмалъулев хIисабалда, ГIабдурахIмановас борхана бакI-бакIалдаса захIматаб грипп унти тIибитIун букIиналъул, гьелдаса цIунизелъун цIодорлъи гьабизе ккеялъул суал.",
        "Данделъиялда кIалъазе рахъана ва росабазул администрациязул нухмалъулезда церечIарал масъалабазул бицана районалъул администрациялъул бетIерасул заместителал АхIмад Сулаймановас, Малик Маликовас, районалъул администрациялъул экономикаялъул, росдал магIишаталъул ва буголъиялъул гьоркьорлъабазул отделалъул нухмалъулев ХIусен Мутаевас, районалъул администрациялъул ишазул управляющиясул заместитель ГIабдурахIман Дайтмирзаевас, районалъул архитектор ХIажимурад АхIмаднабиевас, Дагъистан статалъул кIиабилеб отделалъул МелъелтIа вугев бетIерав эксперт МухIамад Лабазановас, электросетазул инженер Камал ГIалиевас, культураялъул, физическияб культураялъул, гIолилазул ишазул, спорталъул ва туризмалъул отделалъул нухмалъулесул заместитель НурмухIамад МухIамадовас. Гьез рорхарал аслиял ва кIвар бугел суалаллъун рукIана маданиял, лъайкьеялъул учреждениязде, росабалъ терроризмалда, наркоманиялда дандечIарал баннерал чIваялде, кибго хъвай-хъвагIай гьабичIого законалде данде кколареб хIалалъ хIалтIулел тIатинариялде, гьезулгун къотIаби хъваялде ва цогидалде бегавулзабаз кIвар буссинабизе ккеялъул хIакъалъулъ. Ахиралда хIасилазулаб кIалъай гьабуна ГIабдулахIажи ГIабдулкъадировас.",
        "2017 сон, январь моцI",
        "Лъидаха ракIалда ккун букIараб араб анкьил казият цIалулаго, Дагъистаналда цIияв вачIарав бетIерасда Владимир абураб цIар букIинин. Гьеб гIечIого инсул цIарги бусурбабаздаса, амма жеги цониги дагъистаниясда рагIичIеб ГIабдугIалиевич букIинин. ВачIанагьединавчивитIун,гьесдацIаргибугоВладимирГIабдугIалиевичВасильев.Россиялъул парламанталъул спикерасул заместитель, цевехун МВДялъул структурабазда вукIарав чи рагIула.",
        "Гьеб нужер киназдаго цебего ватцапалъ абун букIун батула. Дица нужее гьаниб бицине кIиго рахъалъул. ТIоцебесеб, щиб гIиллаялъ Р.ГIабдулатIипов нахъе витIаравали дир пикруялда. КIиабилеб, щибгун вачIарав Васильев Дагъистаналде ва щиб гьесул вачIиналъ кьелеб?",
        "ГIабдулатIипов хъулухъалдаса витIизе кинабгIаги гIилла букIинчIо, дагьаб цебегIан полковник МухIамад ГIумаров абурав чи жанив тIами гурони. Гьев жавабияв МВДялъул хIалтIухъан Р.ГIабдулатIиповасул гIагарав чи вугин кьун рагIула цо-цо кремлежуликIаз В.Путинихъе баян. Гьебги хIисабалде босун витIанин ГIабдулатIипов нахъе, батIияб гIилла букIинчIин абулеб буго политикияб кухня лъалел чагIаца. Гьелда бан бетIерлъиялде хьул лъурал финансовиял ва политикиял къуватаца жидер кандидат президентасул столалде ккезавун къеркьолаго ГIабдулатIиповас гьабуна гIажаибаб политикияб ход. Нахъе унев вугин гIарзаги кьун, анкьица тIамуна Дагъистанги Кремльги щив толевали лъалареб рагъа-рачариялда. Лъугьа-бахъарабщиналъул анализги гьабун В.Путиница хIукму гьабуна гьел къуватазда нахъ инчIого лъиданиги вачIев гIурус чи гьаниве витIизе. ВитIана. ВитIунги лъикI. ГIабдулатIипов бегьулев ватичIони иргадал олигархазул таращ гIадин рахъ-рахъалде цIалев витIун чиясдаса Дагъистаналъе Владимирги бегьила, Иванги бегьила, хIатта, Тимофейцин данде ккела. Гьеб буго нилъергун Кремлиялъул жуликIаз улкаялъул президентасухъе ккезабураб гьерсазулги, цояб цогидалда данде кколареб информациялъулги хIасилалда бачIараб кандидатура. Щиб кьелеб гьесул нухмалъиялъ Дагъистаналъе абураб суалалъе жаваб заманаялъ кьела.",
        "Хамиз къоялъул къадеялдаса ХъахIаб рукъалъул жанахIал кьабгIун цIун рукIана. Районазулгун шагьаразул бутIрул, министрал ва депутатал, журналистал, жамагIатчагIи ва гIемерал цогидалги.",
        "Халкъияб Собраниялъул кIудияб залалда гIодор чIезе бакI батуларого рукIана цо-цоял. АнцIго минуталдасаги заман букIана цIияв ва басрияв республикаялъул бетIерги, гьелгун вачIарав Москваялъул хIаким вачIине балагьун чIун. ТIоцебесеб кьер ккуна пачалихъалъул думаялъул депутатаз ва хIукуматалъулгун парламенталъул бутIруца. Президиумалде вачIана Шималияб Кавказалда вугев президентасул вакил Олег Белованцев, Рамазан ГIабдулатIипов ва Владимир Васильев. Данделъиги рагьун Белавенцевас гIемераб рецц гьабуна ГIабдулатIиповасе. ХIалбихьи бугев политик, гIакъилав инсан, Дагъистан хвасар гьабизе профессионалияб лъайги, хIажаталъуб бахIарчилъиги бихьизабурав цевехъан. Мун ва дур нухмалъи жеги Дагъистаналъеги улкаялъеги хIажат бугин, гьеб дуца жеги бихьизабилин. Хадубго рагIи кьуна Рамазан ГIабдулатIиповасе. Амма ГIабдулатIипов ГIабдулатIиповлъун вукIинароан кинабго жо протоколалдаса кьуричIого гьабуни. Жиндаса цеве рагIи бицине Васильев витIеян чIана. Цо дагьал щурщудун хадур вахъана цеве: \"Дие гьобол хIисабалда Владимир ГIабдугIалиевич цеве виччазе бокьун букIана, аз дун витIана. Гьаб дир кIалъай букIина нужее гъоркь букIаралдаса къокъаб, гьалбадерие цIакъго халатаб. ТIоцебесеб иргаялда нужер киназего баркала загьир гьабулеб буго цадахъаб хIалтIухъ. Лъиениги балъголъи гуро кинаб ахIвал-хIалалда дица къабул гьабураб Дагъистан ва кинаб бугеб гьеб жакъа. Владимир ГIабдулгIалиевич, (абун цIияв вриоясде вуссун) дун Дагъистаналде вачIараб мехалда рекIараб самолеталъул жанисеб салон букIана далун ботIроде бортун бачIунеб хIалалъ. Аэропортгун нухал рукIана рихьизе хIинкъулеб хIалалда, нилъ жанир ругеб гьаб ХъахIаб рукъги аслияб майданги букIана рагъул фронталъул линия гIадин маххул заборазда ва бетоналъул блоказда нахъа. Дагъистаналъул къватIазда унеб букIана граждан рагъин абизе бегьула. Рохьилазулги, рохьилал гурелги бандитазул флешкабазда гъоркь букIана республика. Жакъа мун вачIана гьаниве лъикIаб даражаялъул самолетазда, аэропорт ва нухал, гьаб минагун площадь дуда бихьана. Дун вачIинегIан цояв Севералда, цояв Югалда, лъабабилев МахIачхъалаялда рукIарал кьураралги, гьезул гъоркьлъалида букIараб республикаги дица хвасар гьабуна. Жакъа республикаялъул тIалъиялъухъ гIенеккуларев чи течIо. Дида цебе лъураб масъала букIана биялтIей чIезаби ва кьвагьиял къотIизари. Гьеб масъала тIубана дица, хутIараб дуда ва цIияб командаялда цебе буго. Промышленносталъулгун экономикаялъул бицине дун лъугьинаро. Щай гурелъул, лъиениги балъголъи промышленияб цебетIеялъул темпазул рахъалъ Дагъистан Россиялда тIоцебесеб бакIалда буго, щай гурелъул республика бортараб кIкIал цIакъго гъваридаб букIана, дагьал хIасилалги гьел баяназе гIемераллъун лъугьунел руго. Экономика? Лъие доба Москваялда Дагъистаналъул экономика хIажатгIаги бугеб. Дагъистан буго экономикаяб рахъалъ загIипаб, нахъе ккараб республика, дида Россиялъул экономикаялъул министрас цониги нухалда гьикъичIо щиб кумек нужее гьабулебин. Добаса кIолеб гьечIо хIажатаб даражаялда нухмалъи гIуцIизе. Дица кIвараб жо гьабуна, гъалатIал ратани дида тIаса лъугьа киналго. Баркала буго В.Путиние гIумруялъул рагIалде щварабго дие ватIаналъе хъулухъ гьабизе кьураб ресалъухъ. Владимир Васильев дида лъалелдаса буго 25 сон. Гьев вуго лъайги бугев, хIалбихьиги бугев лъикIав нухмалъулев. Гьаб сагIаталда гьесдаса рекъарав чи гьечIо Дагъистаналъе нухмалъиялъе. Нужеца гьикъила 3 миллион чи вугеб Дагъистаналда вукIинчIищ гьединав чиян. ВукIана. Пайда щиб, ахираб 10 соналда жанир дагъистаниял ругьунлъун цоцадаса мацIал гьарун, гьеб мацIихъанлъиялъ унев вуго дунги заман щвелелдего, гьел мацIихъабаздаса свакан витIарав вуго Владимир Васильевги Путиница нухмалъуде. Киназего гьарула икъбал, хIалтIизе руго Дагъистан цебе бачиналда тIад\" - ин лъугIизабуна ГIабдулатIиповас калам. КIалъай букIана мухIканаб, пасихIаб, щивав гIенеккарасухъе рагIи-рагIи ккун кьураб. ГIабдулатIиповасда кIвана зал асир гьабизе, хIатта живго вокьуларелцин. ГIодор чIараз варххиялда хъат чIвана гьев жиндир бакIалде гIодов чIезе щвезегIан. Гьениве щваралдасаги кинабго залалъ рахъун чIун чIвана. Ахир Москваялъул гьалбалги, живгоги тIадеги рахъун баркала кьун гIодор чIезаруна. Хадусеб рагIи кьуна цIияв тарав бетIер Васильевасе. Гьесул калам хIалица кквезе щолеб букIана. Живго интеллигент, цIодорав чилъун вихьуна. Амма гьеб Рамазанихъе бугеб харизма абураб жо ва зал кверде босулеб гьунар гьечIин ккола. Гьеб хIажатги батиларо гьесие, ишаздалъун бихьизабила. Гьесул каламалъул аслияб пикру букIана жинца гъоркь рукIарал министралгун хIукумат нахъе битIизе гьечIин, щивавгун дандчIван, кастинг гьабун рищизе ругила нухмалъулел. Гьелъул магIна ккола Москваядаса пуланав чи тIаме спикерлъун яги премьерлъун абураб тIадкъай гьесие гьечIо. Гьеб буго хъулухъчагIи роххараб, гьезул бакI кквезе бокьарал риххараб цIияб хабар. Гьеб лъикIищ квешищали заманаялъ бихьизабила. Хабарал лъикIал рагIаги.",
        "Чаран кин лъадарараб",
        "Аргъваниса Шамил ИсхIакъовасул тхэквондоялъул мацI",
        "Сурдлимпиялъул хIаязул гIарцулав призерлъун вахъана тхэквондист Шамил ИсхIакъов",
        "2017 соналъул 31 июлалда МахIачхъалаялъул аэропорталда дандчIвай гьабуна Сурдлимпиялъул хIаязда тхэквондоялъул рахъалъ гIарцулав призерлъун вахъарав Бакълъулазул районалъул Аргъвани росулъа Шамил ИсхIакъовасда.",
        "Олимпиялъуласда дандчIвазе рачIана Бакълъул районалъул бетIерасул ишал тIуразарулев, эркенаб гугариялъул рахъалъ олимпиялъул ва дунялалъул чемпион ХIажимурад МухIамадов, Дагъистан Республикаялъул физическияб культураялъул ва спорталъул министрасул заместитель Зайнал Салаудинов, спортсменасул росуцоял, ракьцоял.",
        "«Баркула Шамил ИсхIакъовасда Сурдлимпиадаялъул медаль щвей. Гьеб ккола спортсменасулги гьесул тренеразулги гIаммаб бергьенлъи, Россиялъеги, Дагъистаналъеги, Бакълъул районалъеги кIудияб байрам. Баркула спортсменасул тIолабго командаялдаги гьеб шапакъат. Гьединго бокьун буго баркала загьир гьабизе спортсменазул кидаго рахъкколеб Дагъистан Республикаялъул физическияб культураялъул ва спорталъул министерствоялъе», – ян абуна, баркиялъулаб кIалъай гьабулаго, ХIажимурад МухIамадовас.",
        "Спортсменасулгун дандчIваялда художественияб церерахъин гIуцIана Россиялъул халкъазул гIадатияб маданияталъул Бакълъул централъул хIалтIухъабаз.",
        "Сурдлимпиада ккола гIинда жо рагIиялъе къварилъи бугел спортсменазул къец. Паралимпиадаялда дагьал бигьалъаби рукIунел ратани, Сурдлимпиадаялда спортсменал церерахъуна, тIубанго сахал спортсменал Олимпиадабазда рахъунел гIадин. Аргъваниса тхэкводнист Шамил ИсхIакъов лъимерлъудасаго тIубан гIинкъав ва мацI лъаларев вуго. Гьесул къеркьеялъ, гьесул мисалалъ бихьизабулеб буго инсанасул къуватги бажариги, жинда цебе масъала лъуни, гIадамасда гьеб тIубазабизе кIолеб букIин.",
        "Самсуналда (Турция) тIоритIарал Сурдлимпиялъул хIаязда Россиялъул спорсменаз тIоцебесеб бакI ккуна, Россиялъул командаялъе щвана 199 шапакъат (85 меседил, 53 гIарцул, 61 мазгарул).",
        "Гектараздасаги кIудиял сантиметрал",
        "Гъизляр мухъалъул ракьалги Чачан Республикаялъул къасдалги",
        "2019 соналъул марталъул ахиралда ва апрелалъул авалалда цIидасанги хIалуцана Шималияб Кавказалъул республикабазда гьоркьор гIорхъабазул суалал. Дагъистаналъул рахъалда дандги бачIого, Гъизляр мухъалъул анцIидаса цIикIкIун гектар Чачан Республикаялъул ракьулаб, кадастралъулаб хъвай-хъвагIаялде босун батун, ахIи-хIур багъарана. Гьедин, дандиялги хIачIого, ракьал кагътиде росизе бегьуларилан лъазаби гьабуна Дагъистаналъул Халкъияб Собраниялъ ва ХIукуматалъ. Амма… гьеб лъазаби хIикматаб куцалда чанго сагIаталдасан гьел идарабазул сайтаздаса тIагIана.",
        "Кьалул ракьа – Сунжаялъул район",
        "Шималияб Кавказалъул республикабазда гьоркьор ругел гIорхъабазул суалаз халкъазул багъа-бачари цIикIкIана 2018 ва 2019 соназда. 26-27 марталда Магас шагьаралда тIобитIана Ингушетиялъул ракь Чачан Республикаялда гъорлъе бачиналда, ракьалъул суалал халкъалъул референдум гьечIого тIуразе изну кьолеб законопроекталда дандечIун ва Ингушетиялъул бетIер Юнус-бег Евкуров хъулухъалдаса ин тIалаб гьабураб кIудияб митинг. Гьелда гIахьаллъи гьабуна къоазаридасаги цIикIкIун чияс.",
        "Гьединго 2018 соналъул 4-абилеб октябралдаги аза-азар чи вахъун вукIана Ингушетиялда митингалде, Сунжаялъул районалъул ракьал кодоса иналда дандечIей загьир гьабизе. 26-27 марталда гIуцIараб митингалда гIадамазда ва Росгвардиялъул хIалтIухъабазда, полициялъулазда гьоркьоб тунка-гIуси ккана. Низам цIунулел хIалтIухъабазде бакIалги кодобе щварабщинаб жоги речIчIулел гIадамазул видеороликаз цIун буго интернет. Гьеб кьаба-тунки погонал раразул гIайибалдалъун кканилан кIалъаял гьарурел руго дандечIаразул церехъабаз. МитингчагIаз къан букIана федералияб нухги. Митинг гIуцIаразул рахъккуна чанги погонал раразги. Гьединлъидал, цоги регионаздаса низам цIунулел ва аскариял рачIун руго Ингушетиялде, бронетехникагун, ярагъгун.",
        "3 апрелалда разигьечIезул церехъаби чанго сордо-къоялъ жанир тIамуна. Гьел халкъияб багъа-бачариялъул нухмалъулел ккола Ингушетиялъул тейпазул советалъул кIудияв Малсаг Ужахов, гьебго идараялъул гIахьалчи АхIмад Барахоев, Ингушазул миллияб цолъиялъул кимитетатлъул гIахьалчи Муса Малсагов, республикаялъул жанисел ишазул министрлъун вукIарав АхIмад Погоров, гьединго Барах Чемурзиев, Муса Малсагов, Багьавудин Хаутиев, Зарипа Саутиева ва гь.ц. Изну гьечIого митинг гьабунилан ва гъалмагъиралъе гIиллалъун ккун ругилан, гIакIабиги къотIана гьезул чангиязда тIад.",
        "Дунялалъулго халкъиял информациялъул алатаз хъвалеб ва бихьизабулеб буго Ингушетиялда бугеб ахIвал-хIал. Цо-цо цIех-рехчагIазни гьеб тунка-гIуси пачалихъалъул цолъиялъе хIинкъи бугеб ишлъун, МугIрузул Гъарабагъалъул гIадаб масъалалъун лъугьине бегьулеб дандечIейлъун рикIкIунеб буго. Гьез абулеб буго, Москваялъ, цо-цо регионазе цIикIкIун ихтиярал кьун, цогидал рикIкIинчIого, Кавказго кьалде ахIулеб бугиланцин.",
        "Цо-цо мадугьалзабазул макьаби ва маргьаби",
        "Гьаб макъала нилъеца байбихьана Гъизляр мухъалъул ракь жидехъего бахъизе Чачан Республикаялъул вакилзабаз гьабураб ишалъ борчIизабураб хъуялдасан. Интернеталда, хьверд гIадин, рукIунел анцI-анцI Дагъистанги магIарулалги рихарал ва нилъ какулел эливашал жидерго гIарщица жалго кIвекIулел рукIаян тезе бегьилаан, мадугьалихъ бугеб республикаялъул официалиял нухмалъулез ракьул суалазда сверухъ тIекълъабиги гъалатIалги риччалел гьечIелани.",
        "Мадугьалзабазул цо-цо «жамгIиял хIаракатчагIазул» кIалъаязухъ ралагьидал, гьез, Европаялъул улкабаздеги лъутун ва гьанирго рукIун, «Ютубалдасан» тIиритIизарулел бугьтаналъул ва гьерсазул гъогъол гохIал халлъидал, огь, нужеда Аллагь гурхIаялилан абизе бачIуна гьезда. Сулахъалде щвезегIанги, гьеб бахун, Каспиралъдал рагIаллъудаги жидер ракьал рукIанилан маргьаби ччухIулел руго гьел пакъирзаби.",
        "Хъачагъал рачахъаралдаса 20 сон тIубаялде – ракьал рахъи?",
        "Отпускалде ун вукIарав Дагъистаналъул бетIер Владимир Васильев гIорхъабазул суалалъул цIидасан ахIи бахъиндал, хIалтIуде тIадвуссанилан баянал руго тIиритIизарун. Дагъистаналъул Халкъияб Собраниялъ ва ХIукуматалъ гIорхъабазда тIасан гьабураб хитIаб республикаялъул официалиял сурсатаздаса нахъе бахъизабун буго. Гьеб суал кин рагIалде бахъинебали лъаларо. Киназдаго цоги нухалда бихьана Чачан Республикаялъул тIалъи, цоги регионазул мурадалги хIисабалде росичIого, жидее бокьухъе карта лъутIа-къотIизе хIадур букIин.",
        "Машгьурав жамгIияв хIаракатчи, тарихиял гIелмабазул кандидат, публицист ШагIбан ХIапизовас Дагъистаналъул нухмалъулезда цебе суал лъолеб буго, «цохIониги сантиметр Дагъистаналъул ракьул кьеларилан» абурал рагIаби ритIухъ щай гьаруларелилан. Гьесул баяназда рекъон, Болъихъ ва ЦIумада мухъаздаги, Гъизляралдаго гIадин, жидеего бокьухъе ва, Дагъистаналда дандбачIого, ракьул хъвай-хъвагIай гьабизе хиял лъун буго мадугьалзабазул. Гьел харбаз цIакъ рахIат хвезабун буго республикаялъул халкъазул.",
        "Исана Россиялда кIодо гьабулеб буго 1999 соналда изну гьечIого яргъид гIуцIарал хъачагъал Дагъистаналде тIаде кIанцIаралдаса ва нахъе гъуралдаса 20 сон тIубай. «Ичкериялъул» церехъабазул мурадал тIуразе ва мадугьалихъ ругел республикабазул ракьал рахъизе Чачан Республикаги биччан, кIодо гьабизе ракIалдейищ ккун бугеб гьеб тарихилан суалал раккулел руго.",
        "Ахазукь кIкIуял",
        "ГIадатиял рекьарухъабазул, хурухъабазул, ахихъабазул, гIияхъабазул, боцIухъабазул гIумру кинха бугеб? КIудияб политикаялда гьоркьореги лъугьинчIого, хурги бекьун, бокьги бахъун, нигIматал гIезарулел руго гьел. Пачалихъалдаса щолеб бицинегIанасеб кумекги гьечIо гьезие. Къоялдаса къоялде цIикIкIунел ва кIодолъулел налогал гурони. Хьиндаллъиялда ахал тIегьан ругоан. ТIегьарал гъутIбуз хъахIлъизарун руго гIодорлъаби. ТIогьодаго пихъ цIоречIого букIине, ахакь цIаял ракун, кIкIуял гьарулел ругоан ахихъаби.",
        "ЦIи-цIиял гIуцIиял рачIунел руго магIарухъеги щвезегIанги, жидеего гIарац бакIаризе багьанабиги ургъун. Масала, Дагъистаналъул чанго районазда, гьездаго гьоркьоб мугIрузул мухъаздаги, тендер бергьун буго Казбек Царикаев абурав Шималияб Осетиялдаса чиясул «Дагэкосити» абураб ОООялъе. Гьезул вакилзаби гIадамазухъе ва идарабазухъе хьвадулел руго, нужеца жидее гIарац кьезе къотIаби хъвайилан. Кьищниялъул жеги гьез бакIарараб ва баччун араб жоги гьечIо. Гьединал фирмабазул нухмалъулезда кьищниялъул ханзабиян цIар лъун бугоан «Рен ТВ» каналалъ.",
        "МагIарулазул цIараз рохизеги гьаруна араб анкьалда нилъ. ЦIумада мухъалдаса академик АсхIаб АсхIабовасе щвана «ВатIаналъе гьабураб хъулухъалъухъ» абураб орденалъул тIоцебесеб даражаялъул медаль. Гьединго кIиабилеб апрелалда МахIачхъалаялда тIобитIана Дагъистаналъул тахшагьаралъе цIар кьурав пачалихъияв ва жамгIияв хIаракатчи МахIач ДахIадаевас 137 тIубаялъул хIурматалда кIудияб тадбир. Гьеб ишалда гъорлъ гIахьаллъана МахIачхъалаялъул мэр Салман Дадаев, Унсоколо мухъалъул бетIер ГIиса НурмухIамадов ва цогидалги.",
        "Нилъ рокьуларезул бокьобе гIазу багиян аби буго магIарулазул. Амин!",
        "Рахьдал мацIалъул халкъазда гьоркьосеб къоялде – бакълъулазул басмаялъе шапакъатал",
        "2019 соналъул 23-24 февралалда ЦIадаса ХIамзатил цIаралда бугеб Аваразул драмаялъул театралда ЮНЕСКОялъул хIаракаталдалъун лъазабураб Рахьдал мацIалъул халкъазда гьоркьосеб къоялде Авар мацIалъул анлъабилеб фестиваль тIобитIана. «Гумбет» газеталъул ва «Аварпресса.ру» порталалъул бетIерав редактор, Россиялъул Хъвадарухъабазул союзалъул член ХIамзат ГIизудиновасе ва «Гумбет» газеталъул фотокорреспондент Гебек Гебековасе фестивалалъул гIуцIарухъабаз, Авар басмабазул цолъиялъ, хIурматалъул грамотаби кьуна.",
        "«Гумбет» газеталъул хIалтIухъабаз Авартеатралъул цIорол рагъида бихьизабуна районалъул басма. Гьединго районалъул бокIон берцин гьабун букIана ИчичIалиса устар МухIамад Ханахъаевас гьарурал пахьул гIертIаз ва цоги тIагIелаз. Халкъиял махщелчагIазул алатазда ва газетазул номеразда цадахъго цере лъун рукIана бакълъулазул авторазул тIахьал ва халкъиял гьуранчагIаз гьарурал тIагIелал.",
        "«Гумбет» басмаялъул бетIерав редактор ХIамзат ГIизудиновас жиндирго кIалъаялда къокъго бицана лъагIалил хIасилазул ва басмаялъул хIаракатчилъиялъул.",
        "«Нижеца хIалтIи гьабулеб буго нилъер халкъалъул мацI, маданият ва адабият цIуниялъе, церетIезариялъе. Дагъистаналъул Хъвадарухъабазул союзалъгун, Авар басмабазул цолъиялъгун ва цоги идарабазгун цадахъ тIоритIана пресс-турал, маданиялгун тарихиял цIех-рехал, цIалдолезулгун дандчIваял, рорхана гIадамазда дандчIвалел, кIвар бугел суалал. 2018 соналъул 22 сентябралда Бакълъулазул районалъул Бакьулъ Гьарадирихъ росулъ тIобитIана Дагъистаналъул классик ХIамзатил Расул гьавуралдаса 95 сон тIубаялде гIуцIараб «Расул ХIамзатовасул рухIияб ирс» абураб форум. Гьениб гIахьаллъи гьабуна Дагъистаналъул маданияталъул машгьурал хIаракатчагIаз. «Аварпресса.ру» сайталъ авар мацIалда, матIуялъуб гIадин, бихьизабулеб буго халкъалъул гIумру», – ян абуна ХIамзат ГIизудиновас.",
        "Аваразул театралъул сценаялда художественниял номералгун цере рахъана бакълъулазул лъималги.",
        "ЦIалулеб ххвел гьабулел лъималги ругила, малъулеб ххел гьабулел учительзабиги ругила, малъаралъухъ харж кьолеб ххвел гьабулеб хIукуматги бугилан абун буго цояс, лъица абурабали ракIалда гьечIо. Гьаб нилъеда сверун бугеб ахIвал-хIал бихьулев чияс абун батиялда щаклъи гьечIо…",
        "ГIемераб мехалъ гьедин букIинарин, ххвел гьабун чIечIого, учительзабазул хIалтIул хIукуматалъе бугеб кIварги бичIчIун, мустахIикъаб харж кьезе хIукуматги лъугьинин, гъира-шавкъалда хIалтIизе учительзабиги лъугьинин, цIалдезе лъималги лъугьинин ккун букIана… Лъугьинарила… Лъугьунел тайпаял гуро. Лъугьаниги лъугьинчIониги батIалъи бугел тайпаял гьечIин ккола нилъер бутIрул.",
        "Гьанжеги цо хIарщулъ тIилал кьабараб гIадинал жал рицине лъугьана хIукуматалъул нухмалъулев. РагIарабищ нилъерго Димитрий Анатолевичас бицараб? ГIарац къваригIун батани, нуж лъималазда малъарилел щиб гьабулелила… Бечелъизе бокьарав, гьеб кьварун бакъвараб учителасул хIалтIиги рехон тун, бизнесалда вазе кколила. Учительлъун хIалтIулагоги, харжихъ валагьун чIечIого, чIинкьа-кIитIун, жиндиего кисандай щибдайилан гIамал гьабизе кколеб рагIула ав пакъирас… Аб щибилан абулеб жодай?... Вореха, гьал дихъе рачIарал гIадал, «ришват» - илан абурал рагIабиги жоги гъорлъ ругел пикраби рачIине гурин нужехъеги. Аллагьас цIунаги!",
        "ГIарац гьечIила, нуж къапIун чIайила… Гьабилеб дарман щиб? Дида бичIчIулареб лъалареб жоги чанги батиларищха аб дунялалда. ГIадада гуро дида инсуца, суалгун аскIой ани, кидаго абулеб букIараб, дуда лъалареб жо рикIкIун цо-цо капек кьолебанийила жиндие, жиндаса бечедав чи вукIинароанила дунялалда. БитIараб жоги батила.",
        "Дида бичIчIанихъе, гIададисеб жо букIун буго аб ошколаги, цIали-къалиги, лъай-гIелмуги. Учительзабазул хIалтIиги къваригIунеб жого букIун гьечIо. Гьеб букIун буго, хъизан гурел, рукъ гурел, лъимал гурел, жидеегоги я ретIунелъул, я кунелъул ургъел гьечIел, гIагарлъи-божилъиги гьечIел, дунялалдаса ракIги буссарал, чияр лъималазде ахIдон, гьезулги, цIалиялдасаяли щай гурин, дунялалдасагицин ракI буссинабизе, ургъунго, рухI хвассарлъиялъе гIураб жоги кьун, тIамурал чагIазул хIалтIи. Гьединал учительзабазул армиялда гъорлъ, рекIел ахIиялъ жал гьеб хIалтIуде рачарал, лъималги рокьулел, ракI унтун гьезул лъаялдаги тарбиялдаги тIад хIалтIулел учительзаби рукIинги буго кIудияб талихI, Аллагьасул хIалкIолъи. ХIалтIухъ мухьги къваригIунарел, гьава-бакъалъ ккурал, рекIел ахIиялдалъун хIалтIулел учительзабиги школазда тун, цойгидалщинал бизнес гьабизе анани, гIелмуялда хадур щай гурин, хъвай-цIали жубай-бахъиялда хадурцин нилъ Китаялде рилълъине ккезеги бегьула.",
        "Цойги суал? Бизнес гьабулел чагIазе къваригIунарелдай цIали-къали бугев, бетIер хIалтIулев чиго? Ошколалда, «ракъуца хварал» учительзабаз кьураб лъайги тарбияги гIолебдай бизнес гьабулел чагIазе? Пикру гьабураб мехалъ дида лъалеб жого букIун гьечIо. Тарбияни бизнесалъе щай… лъайгIаги гьечIого кин эб гьабулебалиги лъалароха.",
        "ГIантал хваги, гIурсал хвагийилан ругел, дора Маску-Шамахалда ругел чагIазени ургъел гьечIого букIинеги бегьилин нилъерги нилъер гIун бачIунеб гIелалъулги...(лъикIал харжал кьун хьихьунги азие нилъ щай?). Нилъерго Республикаялъул бутIрузул щиб пикрудай бугеб гьаб суалалда тIасан? Дун божула, жидерго харжал дагь гьарунги, учительзабазе харжал цIикIкIинариялда тIад гьел хIалтIилел ратиялда… ТIаде щолеб сентябирги бугин.",
        "ГьанжесалагIаги дун йитIарай ятагиха. Я Аллагь!",
        "Риидал борохь бихьарав хасало гIарщикьа хIинкъаравилан абула магIарулазул. Жого гьечIеб бакIалда гьеб бижичIеблъи хIакъаб жо буго.",
        "Гьеб кици ракIалде бачIуна ахираб заманалда Дагъистан ва Чачан республикаялъул гIорхъабазда хурхун бахъун бугеб ахIи-хIуралъ. Щай кици ракIалде бачIунеб? Щайгурелъул гьеб Дагъистаналъулго гIадаб административияб гIорхъи Ингушетиялъулгун чIезабулаго, цо бутIа ингушазул ракьал чачаназул доре ккеялъ гIемераб ахIи-хъуйги, митингалги, диваналъул процессалги унел руго мадугьалзабазда гьоркьор.",
        "ГIага-шагарго гьебго къагIида Дагъистаналъул ракьазеги гьабилин рахIат хвараб жамгIияталъ ахираб чанго анкьида жаниб социалиял гьиназда гIемераб хъуй гьабуна нилъер ракьал чачаназе кьезе гурилан. Щай гьединаб хIинкъи бижараб?",
        "Гьелъие руго гIезегIан гIиллаби. ТIоцебесеб: якъинаб жо буго жакъасев чачаназул цевехъан Рамзан Къадиров цевего федералияб масштабалъул политиклъун лъугьинги, гьесие цохIо жиндир республикаялъул гIорхъабазда жаниб бакI къварилъун букIинги.",
        "КIиабилеб гIилла: Дагьаб цебегIан Пачалихъияб Думаялъул депутат Бувайсар Сайтиевас, гIавухъезул данделъиги гьабун, Дагъистаналда жаниб цохIо чачан миллаталъул район гIуцIизе кколин гьабураб хитIаб. Гьаниб гIемерисел дагъистаниязда бихьулеб буго политикияб гали ва букIинеселде гьеб район Чачан республикаялда жанибе ине букIин. ТарихчагIаца кьолел баяназда рекъон, жакъасеб Новолак, Казбек ва Хасавюрт районазул ракьазде чачанал араб гIасруялъул байбихьуда рачIарал чагIи руго, гьел гьезул умумузул ракьалги рагIуларо.",
        "Жибго ГIавухъ районги I942 абилеб соналъул хаслихъе гIуцIараб, I943 абилеб соналъул хасало биххараб, гочинабураб, анлъго моцIил болжал гуреб район букIун буго. I992 абилеб соналда МухIамадгIали МухIамадов бетIерлъуда вукIаго съездалда гьабураб хIукмуялъул кьучIалда 70 соналъ бугеб Новолак, Казбек ва Хасавюрт районазул ракьалги кьун гIуцIизе кколеб рагIула анлъго моцIил тарих букIараб ГIавухъ район.",
        "Лъабабилеб гIиллалъун буго дагъистаниязул гIорхъабазда хурхун рахIатхвеялъе, гьоркьоса къотIичIого Рамзание \"сужда\" гьабизе республикаялъул бутIруздаса рахъарал спортсменаздеги, артистаздеги ва цогидаздеги гIунтIун дагъистаниял Чачаналде рекерахъди. Тарихалда кидаго Кавказалда гьава-бакъ рекъезабулеб бакIлъун букIана Дагъистан. Нилъер гIадал гвангъарал цIарал хутIаразул дагь рукIана: исламалъул церехъаби, рагъухъаби, гIалимзаби, шагIирзаби, спорталъул, культураялъул ва искусствоялъул вакилзаби рукIана дагъистаниял. Жакъа, щаялиго, дагьавниги гIадамазда тIад гьаниб кверщел щваравги, машгьурлъи щваравги дагъистаниясда чара гьечIеб шартIлъун бихьулеб буго Къадировасулгун сурат бахъизе ин. Гьеб ахIвал-хIалалъ рахIат хварал дагъистанияз гьабуна хъуй социалиял гьиназда нилъер ракь чачаназе кьолеб бугин.",
        "Кьолеб бугищха нилъер ракь дозие? ГьечIин ккола, щайгурелъул гъоркьгоги ингушазулгун ракьалъ гIемераб хъуй гьабураб Чачан республикаялъе мадугьалихъ цойги данде кколареб республикаги, тушманлъи бугел гIадамалги хIажат гьечIо. Дагъистан ккола лъабго миллионалдасаги халкъги бугеб, кIудияб ракьги бугеб республика. Амма гIорхъаби чIезаризе араб нилъер къокъаялъ Къадировасда рарал къвалазулги, цо-цо санагIат гьечIел суртазги цIезабун бугин жакъа интернетин абизе бегьула.",
        "Щибха гьабилеб, гьединаб буго жакъа Дагъистаналъул къисмат, нилъер рухIалъулги, яхIалъулги роцен. МагIарулаца абула \"хIанчIида рекъон букIуна би\" ян. Нилъер чIаголъиялдаги, жакъасеб къадруялдаги рекъараб букIинарищха добе араб къокъаялъул хьвада-чIвадиги.",
        "Тарихалда батIа-батIайиса букIана нилъергун чачаназулгун гьоркьорлъаби. Расул ХIамзатовас \"Кавказалъул гьалдолел къоязул къиса\" поэмаялда хъвалеб буго: \"Аллагьас мун цIунайги, имам разияб Чачан\" абун, гьебни поэтасул политикияб конъюктура ва дипломатия абун тела. Халкъияб кочIолъ батIиялгиха ругел мухъал. Гьезда магIаруллъиги, Дагъистанги батIияб даражаялда бихьизабулеб буго. Имам ГъазимухIамадиде хъвараб назмуялда руго гьадинал мухъал:",
        "Аллагьасул гъази - ГъазимухIамад,",
        "Гьижра гьабун ана доб Чачаналде,",
        "БахьингIи гъурулеб гъалбацI кинниги,",
        "Гъираялда щвана Гудермесалде.",
        "Росаби чурхъана, Чачан тирана,",
        "Чанги кашишасул бетIер къотIана...",
        "Гьале ХIХ абилеб гIасруялда Дагъистаналъулги, магIарулазулги тарих. МагIаруллъи ва Дагъистан букIана Кавказалдаго бихьинчилъиялъулги, яхIалъулги, рухIалъулги тIогьлъун, мисаллъун, байрахълъун. Чачанал нилъер мадугьалзабиги, диналъул вацалги руго, гьезулгун рекъелги, лъикIаб гьоркьоблъиги цIунизеги тIадаб буго.",
        "Амма гьел нилъер вацал ругин абурал рагIаби кидаго нилъеца абичIого, цо-цо гьезиеги абизе тезе ккола, тIадагьлъи рекъон гьечIо Дагъистаналъе ва хасго магIарулазе. Къадру цIунараб лъикIаб букIуна сундулъго. Щибха ккараб ахирги Чачан ва Дагъистан республикаялъул гIорхъабазул? Официалияб къагIидаялда жеги тасдикъ гьабураб жо гьечIо, живго Рамзан Къадировас хитIаб гьабуна Дагъистаналъул халкъалде киналгIаги гIорхъабазул дандеккунгутIиял гьечIин, цо метраниги нилъер ракь Чачаналдеги инарин, жидераб нилъееги кьеларин, ай гъоркь рукIарал гIорхъаби тасдикъ гьаризе ругилан.",
        "\"Нилъеда гьоркьол гIорхъаби рукIинего кколароан, гьеб пачалихъалъул тIалаб\", - ин абуна Къадировас. Аллагьас битIараб нухде тIоритIайги киналго.",
        "Хабар лъикIаб рагIайги.",
        "ХIалил анкь",
        "ТIадруссарал миллиардал, толохIочорал актерал ва цIияб «гъазават»",
        "Гьаб анкьалъ саламатал кIудиялги кIвар бугелги лъугьа-бахъинал рукIана республикаялда. Масала, питнаялдалъун машгьурлъарай мал-мулкалъул министр Екатерина Тостикова ятIа гьаюна мал-мулкалъул министралъул хъулухъалдаса. Щаялиго гьеб хъулухъалда цадахъго букIараб вице-премьералъул тахбакI цIунана Катяца.",
        "Толстиковалъул «балъголъи»",
        "Гьалъ сундул бицунеб бугеб? Гьалъул магIна буго министралъул хъулухъалдаса гьей ятIа гьаюнин, иш бажаричIого, яхъичIого гIоларого, амма вице-премьерлъун танин, гьений Москваялдаса бачIараб цо рагIи билълъарав чиясул амруялъ яги гьариялъ. Гьей хъулухъалда тана Рамазан ГIабдулатIипов вугеб мехалдаго. Айгун пишацоял Лефортоваялда гъуд-гIучIгун туснахъазул кашаялда хадур иргаялда чIун ругеб мехалда алъие кин щвараб тIадегIанай хъулухъчIужуялъул тахбакI ва ресал? Гьей цIунулел чагIи рукIун тIасан. Гьеб якъинлъана хамиз къоялъул В.Васильевасул указалъ. БукIана цоги указ. Мал-мулкалъул министрлъун цевехун Толстиковалъул заместителлъун вукIарав Агарагим КагирхIажиев абурав чи тIамиялъул. Гьев рагIула кадровияб резервалдаса вачIарав чи.",
        "ЛъагIалица кватIун тIадбуссараб 10 миллиард",
        "Хамиз къоялъ тIобитIана иргадулаб Халкъияб Собраниялъул сессияги. Аслияб докладгун цеве вахъана Дагъистаналъул ХIукуматалъул председатель Артем Здунов. Дун лъугьинаро рагIи-рагIи ккун Здуновасул докладалъул нужее бицине. РакIалде щвезабила гьениб гьес рехсараб кIиго тамашаяб суалалъул. ТIоцебесеб, араб соналъул ахиралда харж гьабичIого республикаялъул бюджеталдаса нахъе араб 10 миллиардгун 200 миллион гъурущалъул.",
        "Гьеб гIарац исана хIалтIизабизе бугила, цо копек нахъе араблъун рикIкIине бегьуларила, журналистаз мекъаб информация тIибитIизабун бугилан абуна А.Здуновас. Гьеб нахъе иналъе гIиллалъунги кканила араб соналъ хIисабалда букIаралдасаги цIикIкIун бакIарараб 3 миллиардгун 300 миллион гъурущ магъалабиги, пачалихъалъул идарабаца гьабураб экономияги, нухазул тендераздаса тIокI гьабураб гIарацги, гьеб киналъго рес щванила 10 миллиардгун 200 миллион гъурущ тIокI гьабизе. Лъалеб букIахъе, бюджеталъул кодексалда рекъон, лъагIалил ахиралде щвезегIан харж гьабичIеб гIарац нахъе бахъун уна федералияб централъ ва гьедигIанабго гIарцул къадар тIаса къотIула хадусеб соналъ.",
        "Здуновас абуралдасан дида бичIчIана гьеб гIарац гьаб бюджеталъул лъагIалие тIаса къотIичIого кьолеб бугин ва исана харж гьабизе бугин. КIудияб гьунар гьес гьабураб гIадин бетIер гьанкIезабулел ва хъат чIвалел рукIана депутатал. Бугищха гIилла хъат чIвазе? ГьечIо. Щайгурелъул гьеб 10 миллиардгун 200 миллион жинца нахъе тIалаб гьабурабин Здуновас рикIкIунеб гIарац исана гуро харж гьабизе кколеб букIараб, араб соналъ гьабизе кколаан. Разе кколаан объектал, рахъизе кколаан нухал, рагьизе кколаан хIалтIизе бакIал. Араб соналъ харж гьабизе кколеб исана гьабурабго, исана гьабизе кколеб бачIунеб соналде уна. Кин абуниги, гьеб ккола республикаялъе ккараб заралги, рачIел объекталги, рагьичIел хIалтIизе бакIалги. Гьеб бичIчIунгутIизегIан гIадалаб батиларо Дагъистан.",
        "Цоги А.Здуновасул докладалда жаниб цо гIажаибаб цIияб хабар рагIана дида. МагIарухъе араб соналъ гьарурал нухазулги рарал кьоязулги бицунаго, рехсана «Тляратинский район» абураб бакIги. Гьенибин абуни Анцухъа тIаде цо километр нух гьабичIо, гьабулеб букIарабги чIана, 210 миллионалъул нух гьабизе бергьун букIараб тендерги нахъе бахъана. Кинаб нух гьениб гьез гьабураб? Лъица кьурал премьерасухъе гьересидокладалъул баянал? Дица нухазул министр Ширухан ХIажимурадовасда гьикъун букIана, сессиялда ватун, гьев Р.ГIабдулатIипов нахъе анин гьабулеб нух тезе ЛъаратIа район батIияб пачалихъалдейищ кколебин. Гурила, доба цIикIкIун гIарац бихьизабун бугила букIине кколелдаса, цIиял тендерал рукIине ругин.",
        "Гьале кIиго лъагIел сверана, цо метр нухлул гьабичIо. ТIадежоялъе В.Васильевас рецц гьабуна Ширухание : 1миллиардгун бащдаб гIарцул экономия гьабунила. Тамашаяб экономия, гьарулел рукIарал нухал гьаричIого тун, гьабулеб. Щай гьеб экономия букIунеб? Гьеб буго хIалтIи гьабичIого тей. Гьединаб буго, гьудулзаби, ахIвал-хIал. Магъалаби рахъулел руго, харж гьабулеб гIарац нилъеда тIад дагьлъулеб буго, хIалтIул бакIал къо бахъанагIан къалел руго, шагьаралда транспорт ва цIатари хиралъулеб буго, киналго кванил нигIматазул багьаял рорхулел руго. ГIадамал нилъер цIакъ сабурал чагIи руго, шаргI гьабулелилан ратила, цIакъ мутIигIлъун руго тIад тарал чагIазе. Цере-цере кодор лъундулгун ХъахIаб рокъоре ине къачIан рукIана. Гьанже, исламалъул нухда рилълъун, цIакъ сабруялда руго.",
        "РечIчIухъаби ва театраз пасат гьабулеб гIалам",
        "Руго суалал, кутакалда жамгIият цолъун, тIаде рахъине хIадурун чIаралги. Масала, араб анкьалъ МахIачхъалаялъул Дом Дружбы абураб бакIалда гастролазде рачIарал гIурусаца театр бихьизабулеб бакIалда, цоцазда къвалал ран, къочарун, санагIат гьечIел жал гьарун рагIула. У, ле, гьедин гьабун буго. Гьел къвалал ралел суратал нилъер ХIабиб НурмухIамадовасухъеги щун, гьес интернеталда пост хъвана гьеб хIалихьалъи хIехьезе бегьуларин, кибе балагьун бугеб хIукумат, шагьар бакьулъ сценаялда къвалал рай ва къочари гIадаб хъублъи бихьизабулеб мехалдаян абун. Гьеб хитIабалъ, чамалиго нус-нус азараз ХIабибил рахъги ккун, жужахI гьабун букIана интернеталда. ГIолохъаби рукIана хIадурун чIун культураялъул министерствоялда тIаде кIанцIизе. Гьеб рагIана дунялалда.",
        "Щибха кьураб нилъее ХIабибил гьаб хитIабалъ? Республика тун къватIир ругел бусурбабазда рагIана нилъер гьаниб шагьар бакьулъ хъахIбалъиялде бачIараб чороклъи бихьизабун букIин. Гьеб цо. КIиабилеб, республика тун къватIир ругел бусурбаби гурел батIияб диналъул, культураялъул чагIазда рагIана нилъер гьанир театралда актераз къвалал ранин министерствоялда тIаде кIанцIизе хIадурараб, жагьилаб халкъ букIин. Гьеле кьураб хIасил. КигIан лъикI букIинаан гьевго ХIабибги, ХIабибие гIоло гIадамал чIвазе къачIарал киналгоги гьебго цолъигун къватIир рахъулелани, Гьоор-Хьиндахъ гIайиб гьечIел лъимал чIван гIодулаго щибаб къоялъ МахIачхъалаялъул",
        "майданалда ругел эбел-инсул рахъ ккун. Чачаназулгун лъица ва кин чIезабулеб лъалареб гIорхъиялъул баян тIалаб гьабун, тIадбуссинабун араб 10 миллиард бюджеталъул тIалаб гьабун, гьадингоги мискинаб шагьаралъе цIикIкIинабулеб транспорталъул багьа чIезабун, магъалабазда хурхун, гIайиб гьечIого чIварал, рикъарал, риларал дагъистаниязул рахъ ккун. Гьел рехсарал масъалабазда хурхун цере рахъиналъул цониги хIужа гьечIо. Кутакалда кIудияб кIвар кьолеб буго, хIатта Аллагьасе гIоло гIенеккичIел чIвазе къачIан руго театралда къочардулел гIурус ясал ва васал сабаблъун. Гьел рагIула жакъасеб Дагъистаналъул бищунго кIудияб ва кIвар бугеб масъала. Власталъул гьелде бугеб тIаса-масагояб бербалагьи бихьидал, цо-цо мехалда кколеб буго ургъунгогIаги риччан тун гьечIодай гьал гIолохъаби иргадулаб Кавказ конституциялъул нухде бачиналъул сценариялъе гIоло. БичIчIулеб бугодай гьал барщичIеб гъазаваталъул нухде рахъарал гъалбацIазда сунде рачине рес бугеб гьеб ургъичIеб къеркьеялъали. Хабар лъикIаб рагIаги.",
        "МухIамад БисавгIалиев",
        "Пикру",
        "ЯхI-намусалъул ралъад – Генуса Шамил имам",
        "Дагъистаналъул тарихалъул, адабияталъул, маданияталъул, мацIазул дарсал дагь гьарулел руго мактабазда. Гьединаб рокьукъаб харбидалъун байбихьана исана Дагъистаналда цIияб мухIаррам моцI ва 2019-2020-абилеб цIалул сон.",
        "ГIощтIол гIоркь нилъерго бугила…",
        "Бихьулеб буго жакъасеб Россиялда миллияб сиясат хисун букIин. Улкаялъул халкъал, «хьагиниб белъунеб чурпа гIадин», цо куцалда тIагIине, гьезие ассимиляция гьабизе, киналго гIуруслъизаризе бокьарал къуватал бергьунел руго. Гьел бергьиналъе бищун цебе «гъеж гурун» хIалтIулел нилъерго хиянатчагIиги, манкурталги, хIалихьаталги руго. Бицен гьечIищха, гъутIбуз абурабила цо маххул гIащтIиян абураб жо рагIулин нилъ гъурулебилан, цинги гьенибго жавабги кьун буго: «Доб маххул гIощтIол гIоркь нилъерго цIулал рагIула», – абун. Гьедин, басиялъ гIощтIол гIоркь хъублъизабураб хIал буго жакъа Дагъистаналда миллияб политикаялъул.",
        "Гитаристасул маргьаби",
        "Ахирал анкьазда гIемер рехсана Дагъистаналъул мадугьалихъ, магIарулазул ракьазул гIорхъода бугеб Чачан Республикаялъул бетIер Рамзан Къадировасул цо гара-чIвариялда Тимур Муцураев абурав гитаристасул маргьаби Кавказалъул имам, исламалъул бахIарчи Генуса Шамилил цIаралда сверухъ загьир гьарун хадуб. Бакълъулазул басмаялъул гьурмазда гьел иргадулал бугьтаназда данде цебеккунги жавабги хъван букIана. ХIакъикъаталдаги Шамил имам нилъер адвокатлъиялде ккарав чи гьечIониги, магIарулал ва унго-унгояб гIакъидаялъул бусурбаби хун лъугIун гьечIолъиги бихьизе, гьел чIегIерал гьерсазе жавабал кьуна чанги дагъистанияз. ЦIакъго гIорхъолъа рорчIарал жалги рицун, мадугьалихъе «рагъде» арал, дозда «тIаса лъугьаянги» гьардон, рачIиналъул хIужабиги ккана. Цо бугони, чиясул напс хIакъир гьабизе бегьуларо. КIиабизе бугони, къватIибе бачIунареб ракьа цIудуца къулчIуларо.",
        "Гьеб ахIи-хIуралъул хIасил ккана мадугьалзабазул жакъасев цевехъанас цIидасанги дунялго Шамил имамасул хIурмат гьабизе тIами, цIи-цIиял гIелал Кавказалъул тарих лъазабизе гьесизари. Живго Рамзан Къадировасги кинабго журналистазде бугъана, гьез жиндир пикру мекъи хъван бугилан. Амма доб Шамил имамас Чачанлъиялда «террор» бекьанилан гьес кьураб интервью гьез жидер сайталдаса нахъе бахъичIо ва имам какулел жидерго хъулухъчагIи ва кверзухъан кваналел «тарихчагIи» чIезаричIо. БукIа абе. ТIадегIанав Аллагьас цIунула исламги, исламалъул бахIарзалги, устарзабиги, авлияъалги, гьездаго гьоркьов – шайих Шамил имамги.",
        "ХIажимурадил къваридаб къиса",
        "Цоги кор боркьарал бахIсал рижизабураб тема исана риидал букIана Шамил имамасул наиб ХIажимурадида тIасан. Исламияб куцалда вукъараб бакIалда, ЦIоралъул Тангит росдада аскIобги, течIого, наибасул ракьа Хунзахъе бахъанилан харбал раккана. Лъил ракьа «бикъарабалиги» жеги лъалеб гьечIо. Гьеб ишалъ кутакалда пашман гьаруна бергьун нилъер халкъги бокьулел, Дагъистаналда ругел авараз жидер рахъкквелилан хьулги букIунел, Бакуялъ ассимиляциялда гъоркье ккезарун ругел ЦIоралъул магIарулал. Гьаб макъалаялъул авторасухъеги хъвалеб буго гьезул вакилзабаз, гьеб лъугьа-бахъиналда хурхун пикру загьир гьабеян.",
        "ЦIор ккола гьал мухъазул хважаинасул аслиял темабазул цояб. Щвана ЦIоралъул гIемерал росабалъе, наиб ХIажимурад къадаралде щвараб бакIалдеги. ХIажимурадил хIакъалъулъ гIемерал батIи-батIиял пикраби руго. Амма гьев бахIарчи вукIанищан абуни, вукIана. Нилъее бигьа букIуна жакъасеб къоялда цересел хIаракатчагIазе къимат кьезе. Амма дол соназул захIматаб ахIвал-хIалалда бигьаго букIинчIо Кавказалъул къеркьохъабазе. Шамил имамас, тIаса лъугьун, анцIидаса цIикIкIун соналъ жиндир наиблъунги тун вукIана ХIажимурад. МухIамад аварагас ﷺ жиндир имгIал ХIамзат чIварав ВахIши тIаса лъугьун тана. ТIаса лъугьин буго исламалъ беццулеб гIамал.",
        "Гьабилги, Къабилги, жахIдаги…",
        "Наиб ХIажимурад какулев руго долго бакътIерхьуда ругел нилъер мадугьалзабазул цо-цояз. Гьезул жахIда ккун буго, магIаруласул хIакъалъулъ машгьурав хъвадарухъан Лев Толстояс къиса хъваялъги Кавказалъул тарихалда авар халкъалъ кIудияб бутIа лъеялъги. Щибха гьабилеб. Гьабилица жиндир вац Къабилги чIван вуго, жахIдаялъул кутакалъ. Щивас жиндицаго жаваб кьела Аллагьасда цебе щибаб ишалъухъ.",
        "Кавказалъул цевехъан, исламалъул бахIарчи,",
        "ЯхI-намусалъул ралъад – Генуса Шамил имам.",
        "Аллагьасул дин цIунун, Дагъистан, Кавказ цIунун,",
        "ГъалбацI гIадин, вагъарав дунял мукIурав имам.",
        "Дуда бугьтанал лъолеб пакъираб къокъа буго,",
        "Халикъас дур даража тIадегIан гьабун буго.",
        "Цо чиги бо букIуна…",
        "ИншаАллагь, захIмалъабаз жеги къвакIизабила нилъер миллат, нилъ, къебелъухъ чаран гIадин, лъадарила, цолъила. РухIияб рахъ буго бищун аслияб жо. МагIарул гIакъилас хъван букIана: «Цо чиги бо букIуна, бол гIадаб ракI бугони, боги рехъен лъугьуна, чахъабилъун ругони», – абун. Аллагьас нилъер халкъалъе сахабщинаб насиб гьабеги. Амин.",
        "Рихьула мугIрузул гьурмал цIидасан,",
        "Дий кверал хьвагIула накIкIил гъутIбуца.",
        "ВатIаналъул зобалъ гьурщула кунчIи,",
        "Щварал гIораз гучаб бачуна бакъан.",
        "МагIаруллъи буго дида хурхунеб,",
        "Нух буго, урхъараб, дихъе бачIунеб,",
        "Бекерулеб буго кьурул гIус данде,",
        "Кьолеб буго салам дий гIураб ракьалъ.",
        "МАККА БАХЪИЯЛЪУЛ ТУРКИ",
        "АлхIамдулиллагь, Аллагь, тIолго рецц Дуе буго,",
        "ХIамдлъун бугеб милкалъул Малик Мун тарав гьечIо.",
        "Цинги свалатгин салам Аварагасде буго,",
        "Агьлугин асхIабзаби гьесда кIочон тун гьечIо.",
        "Макка шагьар бахъизе гIилла щибан гьикъани,",
        "ГIин тIамун бихьея, халкъ, бицинин нужедаго.",
        "Аллагьасул Расулас инсул росу босараб,",
        "Сабаб лъазе бокьани, лъай гьаб тIехь киназдаго.",
        "ХIижаз гIарабиязул кIиго кьибил букIараб,",
        "Цояб бану бакрулал, цинги хазагIатилал.",
        "КIиябго кьибилалда цо-цо гьудул вукIарав,",
        "Цоцаде, мех-мех бихьун, хьвади гIадатлъун ккарал.",
        "Цо къоялъ гьав бакрулав, базаралде къасд гьабун,",
        "Божилъиялъ рещтIана жан хазагIатиласда.",
        "Божун вачIарав гьудул хатир хун теларилан,",
        "Цеве лъугьун вилъана яхI бугезул нухдасан.",
        "Тукеналда гIагарлъухъ бакрулазул квешав вас,",
        "ХIетIе жиндир хъущтIидал, ХIабибасде хьандана.",
        "Гьеб хьамиялъ ракI унтун, кIутIун нахъе балагьун,",
        "ЛъикIав хазагIатилас кIалъай берцин гьабуна.",
        "Жиндир керен унтизе квешаб хьами гьабидал,",
        "Кинго ракI хIалхьун чIечIо, хIалалда бакрулав тун.",
        "ХIабибасда рекъечIеб вири-вара бициндал,",
        "Варанидул махIабаз ччухIун лъуна, ццим бахъун.",
        "БетIер бухун бакрулав борхьазе ракьулъги лъун,",
        "Кодоса давла гьабун, дурун рокъове щвана.",
        "Рокъове щун, гIодов чIун, чIужуялда бициндал,",
        "Баркала кьун, квер босун, салам гьабун баана.",
        "Гьединаб гьеб хIалалда квана-гьекъон рукIаго,",
        "Квешаб хабар бачIана бакрулазул бодасан.",
        "Нижер бодул багьаяв багьадур чIван къаникь лъун,",
        "Къо нижеца рукIкIани, къасаблъаги нижер гьан.",
        "Набиясе хIал кьолел бану хазагIатилал,",
        "Боял гьарун къачIана бакрулалгун рагъизе.",
        "ХIабибасде хьандарав хIалихьат чIван чIечIони,",
        "Теларо нуж Аллагьас бокьанщинаб гьабизе.",
        "КIиябгоги боялъул бер цоцада речIчIидал,",
        "Бану хазагIатилаз мугъ бана Маккаялде.",
        "Бакрулазул боялъул кутак цIакъаб батидал,",
        "Аман гьарун рортана хан Абусупяниде.",
        "ТангIималде данде ун, дов Абусупяница,",
        "Жиндехун гIарз бахъидал Маккаялде рачана.",
        "Маккаялъул ханзаби данделъун, диван гьабун,",
        "Дарун-Надваталда тун, божи аман гьабуна.",
        "Гьединаб гьеб хIалалда балъго тIагIатги гьабун,",
        "Бану хазагIатилал берцинго жанир чIана.",
        "Маккаялъул агьлуги, кьер-кьераб квенги гьабун,",
        "Ригь бихьун тIаде хьвадун, хIалае цадахъ чIана.",
        "Гьезул хабар рагIидал, хадубго чабхъен гьабун,",
        "ТангIималда рещтIана бакрулазул аскарал.",
        "Нижер тушбаби хьихьун телариланги абун,",
        "Рахъ-рахъалъан рещтIана Супяниде русулал.",
        "Искандарил сад гIадин маххуца къараб къотIи,",
        "Биххизе разилъана, бакрулал тIаде щведал,",
        "Гьезул чагIияздаса чараго гьечIеб гIадин,",
        "Чучун ккана сардида рицIимахIаби тIерен.",
        "Цеве вилълъун нух бацIцIун, хадур бакрулал рачун,",
        "Сордо бащалъилалде рещтIана ХIарамалда.",
        "Сардида цIогьод унел цIуял бацIал гIадинан,",
        "ЦIаруцIун гъорлъе ана гъапуллъараб гIужалда.",
        "Дарун-Надват абулеб диван рукъалда жаниб,",
        "Божигун аман хвана, хазагIатилал чIвана.",
        "Хиянаталъ куцарал бакрулазул илбисал,",
        "Абусупянгин цадахъ жал мурадалде щвана.",
        "Къурбаналъе хъвехъулел хъахIал куйдузул гIадин,",
        "Хъата-масан къотIана мискинзабазул бутIрул,",
        "Хъвадарулев катибас кагъат басунеб гIадин,",
        "Рас-расана хучдуца хвелалде цере курмул.",
        "Огь, дир каранзул бухIи бахIарзазул хвалида,",
        "Хиял гьечIеб рахъалъан регьун тарал балагьал.",
        "Цинги хIухьладул хехлъи хIал гьабун гъураразда,",
        "ХIабиб хиралъунилан хвалчаца къотI-къотIарал.",
        "Бакъ-моцIалъул гIадинан цIар рагIарал бахIарзал,",
        "ЦIан рехъерхъун рехана авлахъалде хъурмазе.",
        "ЦIар бугел гьунаразул гьел хазагIатилазул,",
        "КIихIиго чи хутIана хIажалъидал харбие.",
        "КIиявгоги багьадур авлахъалде рахъиндал,",
        "Цоцазда зигар гьабун, аскIор рукIун гIодана.",
        "ГIагаразул бидуца партал белъун батидал,",
        "Цо гIенеккун, цоявас ахIун магIу гьабуна.",
        "Аллагьасул къадарал къотIизе кIвечIониги,",
        "Гьаб къадаралъе сабаб живго Авараг вуго.",
        "Къо щварал нахъе толеб гIадатго гьечIониги,",
        "Нилъ руссине рекъараб досул Мадина буго.",
        "Гьединаб гьеб къасд гьабун къварилъи тIаде босун,",
        "Сордо-къоялъ чIечIого рещтIана ТIайбаталда.",
        "ТIайбаталде жал щведал, ТIагьаясул бакI цIехон,",
        "Хваралги ракIалде шун, рещтIана азбаралда.",
        "Сах бугеб гьумералда кIутIун берал речIидал,",
        "КIиявгоги гIодана рахIмат щвеялде хьул лъун.",
        "ХIабибулагь хьвадухъе хьвадулеб нур бихьидал,",
        "Хьолбода гIодор чIана гIагаразухъ ракI унтун.",
        "Пурман кьеялде балан кIалъана кIиявгоги,",
        "Агьлуялъе гьабураб бицана щибабгоги.",
        "РукугI гьабун, какал ран, тIагIаталда рукIаго,",
        "ТIаде кIанцIун, квер биххун, хъвехъана киналгоги.",
        "ГIенекке, ХIабибуллагь, хIакъав Бичасул Расул,",
        "Къварилъи тIаде щварал щиб хIалалда хьвадилел?",
        "Мун какарав бакрулав цо нижерас чIванилан,",
        "ЧIва-чIван ранин сардида, кирехун ниж рилълъинел?",
        "Харбидаса кIиявго ратIалъун хадусала,",
        "Угьун хIухьелги биччан, ХIабиб гIемер гIодана.",
        "Гьезда тIаде бачIараб балагьалъул цIакълъиялъ,",
        "БухIараб магIу чвахун, гIодоб чIабар буцана.",
        "Гьединаб гьеб кIудияб балагь тIаде бачIиндал,",
        "Макка агьлуялдехун аман гьарун кин инчIел?",
        "Гьеб залимаб къавмалъул заралалда хIинкъидал,",
        "Абусупянидехун ахIи бан кин рортичIел?",
        "Макка агьлу гуреца гьаб нижее гьабичIо,",
        "Абусупян таравас тущбаби тIаде гъечIо.",
        "Божи гьабун хадуса хиянат ракIалде ккун,",
        "Хвезе гьарун гурого гьел рокъоре руссинчIо.",
        "Цоцада хъатги кьабун цингиги Аварагас,",
        "Маккаялде балагьун ахIун гьаракь гьабуна.",
        "ХIалихьатал гьунарал хIалхьезегIан гьареян,",
        "Абусупянидехун ццин бахъун гаргадана.",
        "АбулхIасанги ахIун, кагътал хъвана кирего,",
        "Кагъат щун хадусала щва диде тIадейилан.",
        "Гьал хазагIатилазе къисас босун гурого,",
        "КъватIив вахъун хадуса нахъе вуссинарилан.",
        "Шагьру рамазаналъул тIоцебесеб къоялда,",
        "РачIине байбихьана баркат бугел аскарал.",
        "Рамазан бащалъараб замана бачIинегIан,",
        "РачIунелго къотIичIо къогин сардил сагIаталъ.",
        "Данделъарал боязул хIисаб лъица гьабилеб,",
        "ХIал бугеб аскаралъул сияр кинан бицинеб?",
        "Мурадисил ГIабасил, ХIассиниде тIаде ун,",
        "ХIал бихьараб лъачIесул керен кинан лъикIлъилеб?",
        "Лъабкъоялда анцIила кIиго цевехъанасул,",
        "АнцI аза-азаргIаги къулдабазул бо гIуна.",
        "Къвал бан гъалбацIал кколел гъазизабазул чуял,",
        "Чабхъен гьабун, махх букъун, Мадинаялде щвана.",
        "Мадинаялде щведал чуяздаса рещтIана,",
        "Чадралги чIван киналго рагIалда гIодор чIана.",
        "Лачен тIаде щвелалде тIанчIазул берал гIадин,",
        "Мухтар вачIунеб нухда балагьи даимлъана.",
        "Мухтарасул рокъобе бодул хабар рагIидал,",
        "Къокъана хехго тIаде асхIабзабиги рачун.",
        "Аллагьас квегъун кьураб бодул кутак бихьидал,",
        "Хьимун велъун вохана, Бичасе щукру гьабун.",
        "Мугьажиразда аскIор ансариял херхана,",
        "Хазражгин дол авсилал ахIун данде гьаруна.",
        "Надул ягIсуб гIадинан асхIабзабазда цеве,",
        "Анлъабго рахъалъ нур бан, Авараг тIаде щвана.",
        "Аварагасул къокъа къачIан тIаде щвелалде,",
        "Къулдабиги тIад ретIун, мухъал гьарун рахъана.",
        "Мухтарасул камиллъи киназдаго бихьидал,",
        "Накабазда хIал гьабун, хIатIикьа ракь баана.",
        "Зобалазде хъатал ккун, дугIа жинца гьабуна,",
        "Гьаб дир баркат бугеб бо давла щун бохагиян.",
        "Гьеб жиндир дугIаялде бодуца амин абун,",
        "РигьтIа нахъе вуссана хекко къачIазейилан.",
        "Хъатамасан рокъов щун, къачIазе къасд гьабуна,",
        "Гьаракь берцинав Билал ахIдезе тIамун ана.",
        "Зулпукъар ГIалихъе кьун, къазиб ГIумарихъе кьун,",
        "КъотIи цIакъаб цо хвалчен жиндагоги борчана.",
        "Рукъалъул агьлуялда къо лъикIилан абуна,",
        "Къварилъи тIад батарал тархъан гьарун риччана.",
        "ХIажалъидал жиб балеб зобалазул цIад гIадин,",
        "Пашманлъарал рухIазул хIалал хьезе гьаруна.",
        "ГIажаиблъи, хIикмалъи, ХIабибасул гIакъиллъи,",
        "ХIал квешал тушбабазде досул доб бахIарчилъи.",
        "Жаниб рекIел цIодорлъи, кIал мацIалъул пасихIлъи,",
        "КIудавщинав чиясул досиесеб мукIурлъи.",
        "ГIали, ГIумар, ХIамзатил досда аскIоб загIиплъи,",
        "Зубайрил гьунаралъул гьавгин цадахъ хIакъирлъи.",
        "Валидил вас Халидил, дов вихьидал хараблъи,",
        "ДихIятул Калабилги данде ккедал коцокълъи.",
        "АхIламул бариятас ХIарам бахъулеб лъайдал,",
        "ХIатIиб абурав асхIаб ватIалъун рокъов ана.",
        "БатIа-батIаял боял ТIайбаталде рачIиндал,",
        "БатIхIаалде битIизе балъгояб кагъат хъвана.",
        "Кагъат кодоб битIизе кисандай чи щвелаян,",
        "ХIисаб гьабун, хIал хисун, ХIатIиб къватIив вахъана.",
        "ХIабиб тIаде щвелалде щулалъун чIечIонани,",
        "Щиб къодай бихьилаян къурайшияхъ гIодана.",
        "Маккаялда йижарай, жамалалда рекIарай,",
        "Жарадатан абурай цо чIужу тIаде щвана.",
        "Мадинаядда ругел гIагаразде балагьун,",
        "ГIемерай кватIичIого, нахъ юссуней ятана.",
        "Жарадатил xIyp бихьун ХIатIиб тIаде вахъана,",
        "ХIал бицараб цо кагъат гъалалъ хьухьун битIана:",
        "“Мадина гьаргьадулеб чуязул боги бачун,",
        "Чабхъен гьабун, Авараг нужехъе унев лъана”.",
        "Балъго гьабун рисалат босун щвезабуралъухъ,",
        "Меседал кодоре кьун, нух битIаян йитIана.",
        "Нухлул халалъиялда варани юргъизабун,",
        "Гъалазда гъорлъ гъара лъун, ургъел тун нахъ юссана.",
        "Жиндирго гIакълуялда къваригIел тIубазабун,",
        "ТIадвуссун рокъов щвана мискинаб хIалалъ ХIатIиб.",
        "ХIатIибил хабар босун тIасан ЖабрагIил вачIун,",
        "Жив ургъалилъе ккана СултIан МухIаммад ХIабиб.",
        "АбутIалибил ГIали, ГIавамил вас Зубайир,",
        "Гьaшимияб гIашират ахIaнa Аварагас:",
        "Хадур ун, я асадал, ккве нужеца Жарадат,",
        "Нилъер дин босичIони, гьечIин долъие халас.",
        "ХIатIибица гьабураб хIиллаялда тIад рекъон,",
        "Къокъун ана Жарадат, жаза данд битIун гьабе.",
        "Бичасул ХIабибасе хIилладуй хъвараб кагъат,",
        "Гъалалда кваличIого, кодобе кьеян абе.",
        "Лабайкилан жаваб кьун, жив кIиявго вахъана,",
        "Жидедаго малъараб цIакъ разилъун гьабуна.",
        "Хирияв вацгIаласухъ гIазизал pyxIал ричун,",
        "Тулпаразул квелъ чучун, байдан къотIун къокъана.",
        "Рехун араб чIор гIадин хадур гъурал лучнуца,",
        "Мухтарасул хIакъ тIубан, нухда Жарадат ккуна.",
        "Аварагас бицараб цо сирруялъе гIоло,",
        "ГIалица изнуги кьун Зубайир гаргадана.",
        "Зубайрица чIухь биччан кодоб кагъат батичIо,",
        "Жарадатил макруялъ квегъана Абулкъарму.",
        "Макру гьаби захIмалъун, Зубайир гукки бакIлъун,",
        "КIалъана АбулхIасан, гьабуна чIвазе гIазму.",
        "Риче гъалал, Жарадат, чучун кканин мун нижей,",
        "Чарамул хвалчен кьабун, кIи къотIун рехичIого.",
        "Бахъе гъалалъа кагъат, лъан бугебин нижеда,",
        "Ккве дуца АхIмадил дин, дурго pyxI бахъичIого.",
        "– Я, дир кIудияв Сайид, садатазулги амир,",
        "Гьаб дир балъгояб хабар дуда кинан бицараб?",
        "ХIатIибилгун данд бараб диваналде ваккизе,",
        "Дудагойищ хIал кIвараб, ХIабибасищ бицараб?",
        "– ГIазаб кьеяй, Жарадат, божуларей мун кинай,",
        "Жабраиласул саййид нижер Аварагасда.",
        "Малаул агIлаялда гIаламат расихлъарав,",
        "Исрапиласул саййид СултIан МухIаммадида?",
        "Исламалъул жадуца жаниса ракI цIезабун,",
        "Мехтизаюн Жарадат жиндирго нухда ана.",
        "ХIатIибица битIараб рисалат кисиниб лъун,",
        "Жалут чIван Давуд гIадин, давла щун нахъ руссана.",
        "Кагъат кодобе щведал кинабгоги жамагIат,",
        "Жиндирго масжидалде ахIана Аварагас.",
        "РачIун данде щванщинал щуш бан, кIалъан лъугьана,",
        "Щиб гьабизедай руго данде ахIарал нилъ ас?",
        "РачIун чагIи тIагIиндал минбаралде вахана,",
        "Аллагьасе рецц гьабун тIоцеве гаргадана.",
        "КIиабизе жиндирго даражаби рицана,",
        "Лъабабизе халкъалда хитIаб гьабун кIалъана:",
        "– Айюгьаннас, гьал чагIи, нужодайин дун вугев,",
        "Дир мурадалде мункир, вахъа эхеде, лачен.",
        "Аллагьасул Расулгин рагъ гьабизе бокьарав,",
        "Щив бахIарчи гьевали, бахъе къватIибе хвалчен...",
        "Киналгоги бахIарзал цоцахъ балан хIинкъана,",
        "ХIатIибил керемалда аклаталъ ругънал лъуна.",
        "Аллагьас Расуласда балъгояб бицунеблъи,",
        "Куллу вахIидасдаго хIакъикъаталда лъана.",
        "КIалъачIого вукIани, лъан тIокIкIарав Авараг,",
        "КIалъан калам гьабуни, релъанхъулел гIадамал.",
        "КIиго балагь тIаде щун, гьоркьов тIамураб мехалъ,",
        "Гьабилесеб жо тIагIун хутIана ХIатIиб-батIал.",
        "– ХатIалъанин, Авараг, тIаса лъугьа дидаса,",
        "ХIатIиб дуй къурбанлъанин, хъве дуца дурго квералъ.",
        "Юсуп аварагасул инсап тарал вацазда,",
        "Цере чIун мукIурлъидал, гурхIанин хIалимлъиялъ.",
        "Берзул мaгIy гIедерав гIаламалъулго парчахI,",
        "Чвахун унел бералгин, балагьана ХIатIибихъ.",
        "– Самавияб хIукму щун, ихIатIат дирлъизегIан,",
        "ХIал хьезе гьабе дурго, гьечIин ихтияр нилъехъ...",
        "АсхIабзаби гIодана, гIадамал зигардана,",
        "Равзаялъул жамагIат гIакълуялдаса ана.",
        "Пашманаб хIал тIаде щун, ХIатIиб рокъове ана,",
        "Рукъалъул агьлу ургъун, къан хIобода вухьана.",
        "ЧIалуе хIал кьун чIараб хIуби гIадин цIан витIун,",
        "ХIатIибица биччана вакъун-къечон замана.",
        "Гьесул загIиплъи бихьун, гIалимзабиги ритIун,",
        "Йокьулей чIужуялъул чIезесеб бакI лъугIана.",
        "Аллагьасул рахъалъан, ХIатIиб хвасарлъанилан,",
        "Мухтарасул рокъобе рохалил хабар щвана.",
        "Цеве ГIалиги гьавун, гIалимзабиги ритIун,",
        "ХIатIиб хвасарлъиялъул, рохел бицун виччана.",
        "Гьанже хадуб гьардарас гьабуна бодул низам,",
        "Аллагьас жиндидаго илгьам гьабураб куцалъ,",
        "Кинабго бода цеве Мурадисилав гьавун,",
        "Багъаргъун биччан тана, цо гъапулаб сагIаталъ.",
        "Багъаргъун унеб чабхъен гъалбацIазда бихьидал,",
        "Гъазизабазул махI лъан, хIинкъун лъутизе лълъвана.",
        "ХIабибулагь, Жанмурад бодул бакьулъ вихьидал,",
        "Рокьи гьабун, нахъ руссун, сверун чIун балагьана.",
        "Бану салимилазул азарго рекIарасе,",
        "Саламат кьибилалъул ГIабас бетIерлъун тана.",
        "Манинатан абураб цогиги тухумалда,",
        "Мазанияв Мунзирал НугIман наиблъун тана.",
        "Бану тамимилазул ч IухIараб къукъаялъе,",
        "Жидерго жаниса жан ХIабисил АкърагI тана.",
        "Бану хIумайрилазда, жиндир суратги гьабун,",
        "Жабраил вахIюлъулев ДихIятул Калаб тана.",
        "Бану кандатилазул кутак бугеб боялда,",
        "Багьадурлъи камилав Асвадил Микъдад тана.",
        "Бану назирилазда Музарил лъималазда,",
        "ГIабдуягьусил валад ГIатIият тIад гьавуна.",
        "Хазражгун авсилазул ансарияб кьолбода,",
        "Кьалда жанив лебалав Абул-Гьайшам гьавуна.",
        "Цинги Хазражилазул цойгиги боялда тIад,",
        "ТIагьаясе жив вокьун, Жабир абурав тана.",
        "Бану гьипарилазул гъалбацIазе амирлъун,",
        "Гъорлъе жуван жив унев Абузарар гьавуна.",
        "Бану сакъипилазул абтIалазе имамлъун,",
        "ИбнумагIсуд абурав гIелмудал керен тана.",
        "Сапикъилазул къокъа къачIан тIаде щвелалде,",
        "Ясарил вас ГIаммаргун бану гIабасал щвана.",
        "ГIаммарил квералдасан кутакаб гьунар лъугьун,",
        "ТIолго халкъалда жаниб бакъ гIадин загьирлъана.",
        "ГIабдулманапилазул гIакълу бугеб къавмалда,",
        "ГIабасил вас жан битIрикъ Пазлу бетIерлъун тана.",
        "Гьашимияб къокъагун къурайшияб бо бачIун,",
        "ТIолгоязе имамлъун АбулхIасан витIана.",
        "Лъабкъоялда анцIила кIийиде бахинегIан,",
        "Гьаб тартибалда буго боял гьарураб хIисаб.",
        "Балагьарал гIадамал гIажизлъулеб куцалда,",
        "РикIкIун араб хIал бицун кIалъана дуда китаб.",
        "ТIайбаталдаса рахъун цо кIкIалахъе щвелалде,",
        "ТIад гIунтIулел рихьула байрахъазул цо боял.",
        "Мурадисил ГIабасил гIакълуялда нахъ рилълъун,",
        "Багъарун араб хIуралъ бакъул нур свинабурал.",
        "Расуласе салам кьун, рекIун щварал рещтIана,",
        "РекIаразул кIудияв Мурадисилав щвана.",
        "Цо дагьав гьесда цеве ХIассин абурав наиб,",
        "АнцIго гьалбацIги бачун, гъорлъе вачIарав лъана.",
        "ГIабасил бо щваралъуб щуго байрахъ букIана,",
        "Щуялъулго бищараб жиндирго квералъ ккуна.",
        "КIиабизесеб байрахъ Сапваница босана,",
        "Лъабабизесеб байрахъ ЗахIагил кодоб кьуна.",
        "Ункъабилесеб байрахъ Зайидица босана,",
        "Зарар квешаб къавмалда, кIал гьикъун, цеве чIезе.",
        "Щуабилесеб байрахъ ХазагIатилас ккуна,",
        "Хвалдаса хIинкъичIого хIал квешал чагIи чIвазе.",
        "Байрахъал парпазарун парисиял гъалбацIал,",
        "Гъунадул бакънал гьарун, шигIру ахIизе лъвана.",
        "Берцинаб сарин ахIун, Авараг вохизавун,",
        "ВадигIаспан абураб цо бакIалде рещтIана.",
        "МухIаммадил квералда камилаб салам гьабун,",
        "ТIолго азнавурзаби эхеде рахъун чIана.",
        "Дур кьерилав ГIабасил анцIазарго бо гIедал,",
        "АнцIилъ хIасрулъиялда ХIассиниде кIалъана.",
        "Капураб заманаялъ, кутакаб боги бачун,",
        "Кибехун рагъ кканиги вагъизе унев ХIассин.",
        "Исламалъул нухалда Аллагьас тIовитIидал,",
        "АнцIго чи цадахъ гьавун вачIине нечечIев кин?",
        "Цингиги гIодилаго ХIассин цеве лъугьана,",
        "ХIабибасул квералда салам гьабун баана.",
        "Дир бицараб рагIуда гIин тIаме Мухтарилан,",
        "ГIодовехун гIенеккун, гIузру бицун лъугьана.",
        "– Мун халкъалде рахIматгун витIарав АллагьасхIа,",
        "ХIассинида дур ахIул баянаб хабар лъачIо.",
        "Лъарабани, Авараг, дирги улка-ракьалъул,",
        "Къоазаридасаги тIокIлъичIеб бо букIинчIо...",
        "ХIассинил боялъеги, бодул хвалчабазеги,",
        "Цебе хъат ккун Мухтасарас лъикIаб дугIа гьабуна.",
        "ДугIа гьабун Авараг рокъове инеги тун,",
        "ГIабасил хIасад бергьун, хIал бихьун тIаде ана.",
        "ГIабас тIаде вачIиндал кIодо гьавизейилан,",
        "КIутIун тIаде вахъана, бахIарчи – лъикIав ХIассин.",
        "Дур кIодо гьавиялде дун хIажалъун гьечIилан,",
        "ХIассинида ццин бахъун, загьир гьабуна батIин:",
        "– ХIабибасда аскIов мун, бо гIемерлъиялдалъун,",
        "ГIабас балан вукIаго, кIалъазе бегьиларо.",
        "БахIарчилъи бергьарав Мурадисил васасда,",
        "Данде парислъун чIезе дур пурсат рекъеларо.",
        "– TIaгIca лака, я ГIабас, дуе басралъи щваяв,",
        "Дун гIадинасдайищ мун гьаг гьавун гаргадулев?",
        "ХIассинил цохIо хвалчен, дуеги дур бодуйги,",
        "Данде гIунги тIокIлъилин, тIаде кин вахъунарев!",
        "– Аллагь, Аллагь, дир вакил, гьалаглъун хваяв ХIассин,",
        "Хандакъалъул къояца лъарав дун гIадамазда.",
        "ТIолго церехъабазул ракIал хIинкъараб къоялъ,",
        "КъвекIаб цIум гIадин чIарав ГIабас вихьарав дуда.",
        "– Те дуца жибго, ГIабас, гIадада хвараб рагIи,",
        "КигIан мун кIалъаниги, кIоларин божун чIезе.",
        "Рехсоге дуца дие хандакъалъул хабарал,",
        "ГIалил хвалченалдаса мунго лъутарав лъазе...",
        "Цинги кIудияв ГIабас борхалъудеги вахун,",
        "АхIун гьаракь гьабуна данделъараб боялде:",
        "– ХIассиница абураб ургьимес хвараб рагIи,",
        "АхIизин нужедаго рахъа киналго тIаде.",
        "ГIалил хвалченалдаса хIинкъуларев бахIарчи,",
        "ХIарамлъаги ячарай, дир бералда вихьичIо.",
        "ХIайдарида данде ккун, мугъ баларев багьадур,",
        "ЦIар ккаги чIужуялъул, рагъда жанив ватичIо.",
        "ТIолго бодул бахIарзал цойидасан кIалъана,",
        "ХIассиниде гIайиб цун, ГIабас ритIухъ гьавуна.",
        "ГIаликьа хIинкъун лъути гIайиблъулеб батани,",
        "БахIарчилъун рикIкIине чи гьечIилан ахIана.",
        "ГIалил гьунарал рикIкIун нилъ цере рахъинаро,",
        "Лъугьанщинаб бицине мацIалда хIалкIвеларо.",
        "Бицине кIвар бугелъул, кIиго-лъабго рехсани,",
        "РакIалда лъай бугесда лъачIого хутIиларо.",
        "Хайбаралда гьавурав ягьудияв МархIабил,",
        "ГIамру абурав улан кIихIи къотIун рехана.",
        "ГIамирияб кьолбода лъугьарав цоги ГIамру,",
        "ЧIван, тIаса ччукIел бахъун, нахъвуссун тIаде щвана...",
        "ХIассин, чодрониве ун, чуги кьолон рекIана,",
        "Чарамул ярагъги бан, вагъизе къасд гьабуна.",
        "ХIал бихьараб хвалчен бан, хIижазияб чу рекIун,",
        "ХIадураб асад гIадин, данде ГIабасги ана.",
        "Рохьор гъалбацIаз гIадин, гъварарал гьаркьал гьарун,",
        "Такъия къулдабигун, данде кIиявго щвана.",
        "Балада би бетулел балагьалъул хвалчаби,",
        "Рахъун, цоцада кьабун, къиямасеб къо чIана.",
        "Цоцаде сарин ахIун, сунареб рагъ гьабуна,",
        "Сверун ругел боялги балагьухъе хутIана.",
        "Чодрохъе гьаракь рагIун, ГIалиги цадахъ вачун,",
        "ХIабибулагь тIаде щун, батIа-батIа гьаруна.",
        "ХвечIого хутIиялда кIудияб щукру гьабун,",
        "КIиясулго кверал ккун, цоцада цузаруна.",
        "Исламалда куцидал, капураб гIадат гьабун,",
        "Квеш хьвади жибго теян, вагIза-хабар бицана.",
        "Цинги курмул цузарун, цоцада къвал базабун,",
        "Рекъезарун къавутIе, вацал гьарун, ритIана.",
        "Даимаб гьудуллъигун гьуинаб рекъел лъугьун,",
        "ХIабибасе хIалги кьун, рагъда цадахъ хьвадана.",
        "Гьанже ГIаспаналдасан къокъана цебе къукъа,",
        "Къулдаби тIад ретIарал, бакъул нур босун унел.",
        "Къокъабазда церехун гьаруна аздагьаби,",
        "Ццин бахъун тIаде гъуни, гъалбацIал тIутIун ралел.",
        "Гьединаб гьеб хIалалда, унеб бакI бицинчIого,",
        "Пирхараб пири гIадин рещтIана ЖухIфаталда.",
        "Малайкзаби данделъун диванал гьаризегIан,",
        "Лъабго сордо-къо бана Микъаталъул бакIалда.",
        "ГIемерисеб боялда унеб бакI бичIчIичIого,",
        "КагIбул Малик витIана ТIагьаясда гьикъизе.",
        "Маккаялде унеблъи хIаладе балан бичIчIун,",
        "ХIадурго тIаде щвана бода рохел бицине.",
        "Цингиги Мухтарасул магъущ ахIдезе лъвана,",
        "Маккаялде балагьун боял рагъарейилан.",
        "РабигI, ЖухIбат жибго тун, Микъаталдаса рахъун",
        "Бакъани мех щвелалде щва нуж ТангIималдеян.",
        "ГъутIби чIвазе бачIунеб мачIаб накIкIул цIер гIадин,",
        "ЦIар бокьарал васаца цIана чIахIиял боял.",
        "ТангIималде гIагарлъухъ, ГIаишатил масжидухъ,",
        "Сверун лъугьун рещтIана ХIабибасул аскарал.",
        "Найил зузуй гIадинаб, зобалазде бахунеб,",
        "Хиямада жанир чIун тасбихI-тагьлим гьабуна.",
        "КIи-кIи, лъаб-лъаб цIа бакун, чадрал гвангъизареян,",
        "Жабраилул амин щвей Аварагас бицана.",
        "Цояб мегIералдаса цогиялде ирга щун,",
        "Бакараб бодул цIаялъ гвангъана мугIрул-щобал.",
        "Дунялалда рагIичIел гIаламатал рихьидал,",
        "Тункун ургъалил цIуна иман гьечIезул ракIал.",
        "Данделъарал сараял Супянида рихьидал,",
        "Сирруялда рикIкIана шакваялъул шигIраби.",
        "БецIаб сардилъ ракарал цIаязухъ хал гьабидал,",
        "ХантIан кьерги босун ун, сорозе лъвана лугби.",
        "Искандаралъул малик, мисри-къибтIазул къутIбу,",
        "Мукъавкъисил хIал ани, хIинкъилароан дир ракI.",
        "Лавул СибтIил бо ани, ТIибраниялъул парччахI,",
        "ТIутIун инароан таж, телароан тах, мулк, бакI.",
        "Шамгин АнтIакияталъ тIад гьавурав Гьирикълил,",
        "Гьал боял ругелани, ургъелго ккелароан.",
        "ГIажам, ГIиракъ, пурсазул Кисри Ануширванил,",
        "Шавкат кодоб кьуниги, кIварго гьабилароан.",
        "Румазул хан Къайсарил къасд диде бугеб ани,",
        "Къарал бералги рагьун дун валагьилароан.",
        "МухIаммадан абулев вахIю рещтIунев Сайид",
        "Сорон ккана дир лугби, долгун ватилевилан.",
        "Абулкъасим маликлъун Мукъавкъисица кьураб,",
        "Бугълаталда тIад рекIун, вагъаргъун ана ГIабас.",
        "Ругьел бан чи витIизин гьашимияб кьолбоде,",
        "Бергьун тIаде щун вугин дир вац ГIабдуллагьил вас!",
        "ГIурцIмадаса гIодов лъун, ГIабас гIенеккун чIана,",
        "ГIарабияб кечI ахIун Абусупянги щвана.",
        "КIиго нукарги вачун, мунсиринаца витIун,",
        "Мадиналде къасд гьабун, къаси тIаде вачIана.",
        "ГIабасгун Абусупян – басриял гьудулзаби,",
        "Цоцазе якъинлъидал, къвалал жемун хурхана.",
        "Хадуб хъваяб гьудуллъи, гьитIинго ккараб рокьи,",
        "Миллатал хисаниги, холареб букIин лъана.",
        "КIиявгоги гьудулас калам-кIалъай гьабуна,",
        "ЦIадул, бодул хабарал цIехон баян босана.",
        "Ярагъ-матахI кодоб ккун, нукарзаби нахъе гъун,",
        "ГIабасиде балагьун Абусупян кIалъана:",
        "– Я, дир кIудияв ГIабас, ГIабдулмутIалибил вас,",
        "Гьав дур вацасул васас кибехун гьаб бо цIалеб.",
        "Гьал кIудиял боязул дидехун къасд батани,",
        "Дир гIазизаб pyxI дица кибехун лъун цIунилеб?",
        "– Я къурайшазул хIама, ХIарбул гIакълу гьечIев вас,",
        "ХазагIатилал гъури гъаралъун ккараб дуе.",
        "Дир вацасул васасда дур батIулал жал рицун,",
        "ТIасан Жабраил вачIин гIечIо дие рекIее...",
        "– Дур вацасул васасда балъгояб жо лъалеблъи,",
        "ГьанжелъагIан, я ГIабас, лъазе хIал кIвечIо дида.",
        "Дунялалъул гIатIилъи къварилъун кканин дие,",
        "Дур лъикIаб гIакълудал квелъ бай дирги бетIералда.",
        "ХIабибасул гIурцIмада цIан вахъун ХIарбул вас лъун,",
        "ХIинкъадго ана ГIабас Аварагасда тIаде.",
        "Абусупянил махI лъан, ХIайдар чодрохъан ваккун,",
        "Гьабуна зарпаб гьаракь, чIа мунан Дулдулалде.",
        "ГIалил гьаракь рагIидал, гIурцIмадул къуват хвана,",
        "Абусупянгин ГIабас гIодоре рортун ана.",
        "Пунщун араб хIохьелалъ, рохь цIа гъун бухIиледухъ,",
        "Ццин бахъун, АбулхIасан хIадурго тIаде щвана.",
        "АбулхIасан тIаде щун кIалъай гьабилелдего,",
        "КIиявго гIагарлъана гIакълуялдаса ине.",
        "ГIабасил тIагъур бахъун, хъахIаб бетIер бихьидал,",
        "ГIалица халас кьуна Мухтарасухъе ине.",
        "Аварагасда аскIов Абусупян вачIиндал,",
        "Исламалде ахIана, би хIалаллъунгутIизе.",
        "ХIалалъ кIал мукIур гьабун, ракI цадахъ хьвадичIого,",
        "Нифакъалда къвалги бан, къокъана ахIи базе.",
        "Цинги Аварагасда досул мунафикълъи лъан,",
        "Жиндирго гIурцIенги кьун, ГIабас хадув витIана.",
        "Мун хадув гъолеб мехалъ хвалчада квалквадани,",
        "Я, АбулхIасан, абун ахIейилан малъана.",
        "Абухъе хадув къокъун, Абусупян къан ккуна,",
        "Къараб чалмаги бичун кIигъуждулъан вухьана.",
        "Аварагасул аскар кIал гьикъун кIалъазегIан,",
        "Нухда тIадехун вачун, тIил гIадин чIезавуна.",
        "Цинги Расулуллагьас боял данде гьаруна,",
        "Бодул церехъабазда амру-нагью гьабуна.",
        "Абусупян какараб, Расулуллагь веццараб,",
        "ШигIру ахIун цересан къотIун аян малъана.",
        "Цебесеб тартибалда, тамашаяб куцалда,",
        "Киналго бутIрул ана Аварагасда цере.",
        "Жиде-жидер бутIрузде мутIигIлъун, хадур рилълъун,",
        "БатIарикъалги ана Супянида бадире.",
        "Сахрул гьумер-кIалалде байрахъал гьесизарун,",
        "Унел боял рагIани, берал гьечIел гIодила.",
        "РахIматалъул Авараг унеб сипат бихьани,",
        "Рахъун, мехтун, хIал бергьун, хIатIал гьечIел кьурдила.",
        "Гьаваялдасан унеб хIинчI хIулулеб бакънаца,",
        "ХIарбул Сахрул каранда квешал ругънал гьаруна.",
        "Капураб аскар цIалев АбухIанзалатида,",
        "ЧIухIараб буртузул бо бергьун цебеса ана.",
        "Къокъаби тIагIун хадуб, цодагьаб мех иналде,",
        "Борхана тIаде цо xIyp тIолгояб кIочон тараб.",
        "XIyp бикьиялде балан бакьулъе хал гьабидал,",
        "Батулил бетIергьанчи вуго дов Абутураб.",
        "Абутураб абулеб ГIалида исму буго,",
        "Батулги досул чIужу ПатIиматил цIар буго.",
        "БухIараб хIухьел буго, ахIулеб шигIру буго,",
        "Чодул кьолода жаниб кьурдулеб чIухIи буго.",
        "ЦIадул цIвагIан багIараб кIиябгоги бер буго,",
        "МагIарзухъан бурулеб, накIкI гIадинан кIкIуй буго.",
        "КIудияб бетIер буго, риццатал хIатIал руго,",
        "Риз баккараб рохь гIадин, тIад чIегIераб рас буго.",
        "Эхеде балагьани, борхалъи хвезабула,",
        "ГIодовехун вуссани, дунял хIакъир гьабула.",
        "АбтIалазул хвалчаби махсароде гуккула,",
        "Ханзабазул улка-ракь ирсалъе бахъун кьола.",
        "Бергьарал аздагьаби басра гьарун квегъула,",
        "Кутак бугел гъалбацIал тункун цере къотIула.",
        "РакIалда нипакъ бугел гъаза гьабун гъурула,",
        "КIалалда инкар бугел асир гьарун рацIула.",
        "Бадире ралагьани, гьайбатлъи-камиллъиялъ,",
        "РухIал рахъулев вакил Малакулмавтин ккола.",
        "Гьаркьиде гIенеккани, гIинзуниб зунун иналъ,",
        "НакIкIуе гIазаб кьолев РагIдул малайкин ккола.",
        "Жиндир кIиябго квералъ цо-цо байрахъ ккун буго,",
        "Чода тIад чIун хIатIаца бухъун балеб ракь буго.",
        "Жинда релълъарав гъалбацI дунялалда лъугьинчIев,",
        "АбтIалазулги бетIер МуртазагIали вуго.",
        "Рехсараб гьаб сипатгин СултIан ГIалиги ана,",
        "Абусупянил лугби сири щун тIуртIудана.",
        "Цо дагьаб мех иналде борхатаб хIурда жанив,",
        "ХIайдар кIочон тезавун МухIаммад тIаде щвана.",
        "Хадуб бугеб боялъул хIисаб-низамго гьечIо,",
        "ХIабибасда нахъгIунтIи Аллагь гуресе гьечIо.",
        "АбулхIасанил къвакIи, ХIайдарил бахIарчилъи,",
        "МуртазагIалил гьунар ТIагьаяс кьечIеб гьечIо.",
        "Мухтар вачIунеб мехалъ цадахъ рекIун рачIарал,",
        "Малайкзабазул боял рикIкIине хIал кIвеларо.",
        "ХIабибасухъ балагьун чIарал хIурулгIинзаби,",
        "Нусазарго ясалъухъ гьезул цо рас кьеларо.",
        "Гьаваялда хIанчIаца данделъун мухъ гьабула,",
        "Гьашимил Башириде шигIру ахIун цIалдезе.",
        "ХIутI-хъумургиму женал жанир ургъун рекъана,",
        "ХIабиб жидехъе щведал жергъен кьабун кьурдизе.",
        "ТIолго хIурулгIинзаби зобалазде рахана,",
        "ГIаишатил вокьулев жидедаго вихьизе.",
        "Фирдавсалъул мусудул Сидраталде рахана,",
        "Хадижатил росасул сурат берцинлъи лъазе.",
        "Макка бахъулеб къоялъ, къана чIегIераб чалма,",
        "Жиндир сиядаталде далалатлъун букIине.",
        "Чалмаялда рекъараб тана эхебе цо рачI,",
        "Сиядаталде балан бергьарав вукIин лъазе.",
        "ХъахIаб чалма жибго тун, чIегIераб чалмаялъул,",
        "ГIаламат, хIикмат буго, хIинкъа мун, Абусупян.",
        "Жиндир тIанчIи гъурараб гъалбацI гIадин ццин бахъун,",
        "Анин Авараг духъе, лъе иман, гьаре аман.",
        "БагIараб гIакъикъалъул, гIурччинаб дибажалъул,",
        "Ункъабго бокIоналда Къуръаналъул хатI хъвараб.",
        "Жавгьар-якъут бекьараб, накъиш гьабун хьухьараб,",
        "Жиб бихьарал беразе бакъ гIадинан гвангъараб.",
        "Нажашияс битIараб гIажаибаб цо байрахъ,",
        "Цогидал байрахъалгин, борхана гьаваялде.",
        "Ункъабго рахъалдасан анцI аза-азар богин,",
        "Ункъо малаик щвана Аварагасде тIаде.",
        "Нажашияс битIараб байрахъ тIибитIун биччан,",
        "ТIаде балагьун шигIру ХIассиница ахIана.",
        "ШигIруялъул балагъат маблагъалде бахиндал,",
        "Мухтарасул такбиралъ малайкзаби тирхана.",
        "БецIбагIарал чуязул богун Жабраил вачIун,",
        "ГIасакиразул бакьулъ Расулги къокъун ана.",
        "Эбел-эмен лъан хадур лъимал угьдулел гIадин,",
        "Авараг тIаде щведал Абусупян гIодана.",
        "Супяниде балагьун дагьав хьимун велъана,",
        "ДугIа гьабун, хIеренлъун, гурхIизе къасд гьабуна.",
        "ГIабасидехун абун, асир вичун виччана,",
        "Ургъел тIаде щвелалде иманги лъун витIана.",
        "Маккаялда гъоркьехун КъугIайкъигIан абулеб,",
        "МугIрул кварчIада бугеб Куда абулеб нухалъ,",
        "Халид абурав асхIаб, хвалиде гIищкъу бергьун,",
        "Хвалчен бахъун вортана нахъ вуссинареб хIалалъ.",
        "Халидил хабар рагIун, ГIикраматан абурав,",
        "Абужагьалил цо вас вагъизе данде лъвана.",
        "ГIикраматил квенчIел ккун, ГIамрул Сагьлу данде къан,",
        "Къайсил ХIаммад аскIов ккун, Сапванги цадахъ ана.",
        "Жиндир насихIаталде тушбаби руссинчIелъул,",
        "Халидил хиял лъуна гъеж гурун гъорлъе ине.",
        "Халидил бахIарчилъи жидедаго бихьизе,",
        "ХIурулгIинзаби ана, зодосан балагьизе.",
        "Кьолоде тIаде гьетIун, гьаракь кIудияб биччан,",
        "Векерун гъорлъе ана кваназе унев гIадин.",
        "Капуразул горбода квер гьорозегIан кьабун,",
        "ГIикраматил цIуяб бо, хъамуна цIани гIадин.",
        "«Аман, Халид!» ахIана хIал бергьараб мехалда,",
        "«КигIан нуж ахIданиги, аман дица кьеларо.",
        "Аллагьасул Расулас амру гьабун бахъараб,",
        "Хвалчен лъалиниб лъезе, Халидида лъаларо».",
        "КIицIул тIаде ритIарал Расуласул русулал,",
        "КIалдир мацIал хилиплъун ахIдана Халидиде.",
        "Лъабкъоялда анцIго хан чIван къватIахъе рехидал,",
        "Къурайшазул садатал рортана ХIабибасде.",
        "ГIемер ниж квешлъаниги, гIагарлъиялда гурхIун,",
        "Халидил хвалчадаса хвасар гьаре, МухIаммад!",
        "Шамалда тIагIун гIадин, тIибитIараб дур кьалалъ,",
        "Кьолбода цIа гъун бугин, свинабе дуца, АхIмад!",
        "Къурайшияхъ ракI бухIун гIемерав гIодилаго,",
        "ХIасан-ХIусенил эмен ахIун тIаде вачIана.",
        "Халид хилиплъун кканин, хвалчен кодоса бахъун,",
        "Нахъе квералги рухьун, вачейилан витIана.",
        "АбтIалазул бутIрузда ругънал гьарулеб гъалбацI,",
        "Мухтарасдаса хIинкъун вортана Халидиде.",
        "Бичасул Аварагас амру гьабураб куцалъ,",
        "Асир гьавун, ккун вачун, щвана кIиявго тIаде.",
        "Мискин Халид хIинкъана, ХIабиб къварилъун ккана,",
        "РитIарал чапарзаби тIаде ахIун кIалъана.",
        "Рагъ тейилан ахIизе дуца ритIанщинахъе,",
        "ХIакъаб кIочон, кIалдиб мацI мекъса сверун батана.",
        "ТIасан вахIю вачIана, хIакъикъат бицун кьуна,",
        "ХIабибасе Халидил хилиплъунгутIи лъана.",
        "УхIудалда ХIамзат чIван къварилъи щвараб къоялъ,",
        "Гьабун, кIочараб къотIи ракIалде щвезабуна.",
        "КIочон тараб вакъигIат бицун кодобе кьедал,",
        "Аллагьасе рецц гьабун, суждаялда жив ккана.",
        "БетIер тIаде борхидал Халидилан ахIана,",
        "Абу Сулайман абун тIокIцIаралда кIалъана.",
        "Лабайкилан жан Халид векерун тIаде ана,",
        "Каранде къан, ХIабибас баун салам гьабуна.",
        "Дуйги дур боялъеги давлат даимлъагиян,",
        "ДугIа гьабун, Халидил ракI бохизе гьабуна.",
        "Маккаялъул кIалгIаби малайкзабазул цIуна",
        "РакIалда инкар бугел бакI-бакIалде рехана.",
        "Абусупянгун цадахъ ислам бокьанщинав чи,",
        "Аварагасде рачIун, бусурманлъун руссана.",
        "Маккаялда наиблъун Абусупян гьавуна,",
        "Иман лъечIев квешасул, керен сунн, ракI бахъана.",
        "КагIба рукъалъул нуцIби рагьун жанив лъугьана,",
        "Жанир ратарал хъанчал рахъун къватIире рана.",
        "Гьаблул агIла абулеб кIудияб хъанчидасан,",
        "ГIалиде данделъана марадатазул боял.",
        "Аварагас малъараб дугIа жинца гьабидал,",
        "Дунялахъ рихун ана гIирпитазул аскарал.",
        "Жиб бижаралдасаго би гIодоб тIечIеб ХIарам,",
        "Бидул гIорал риччана ХIабибасул хвалчаца.",
        "Цо чиясда ругъун лъун, гъара лъугьинчIеб Макка,",
        "Гъурун вабаъ биччана асхIабзабазул боца.",
        "Хъанчалъе лагълъи гьабун хъублъи ккараб КагIба рукъ,",
        "Каримасул хвалчаца чурун бацIцIад гьабуна.",
        "Чорокаб гIамал гьабун, гIадада хвараб Макка,",
        "ГIалимзаби жанир тун, дарсал цIалун гIуцIана.",
        "ГIадлу-диван тIибитIун, тIавафул вадагI гьабун,",
        "Маккаялъул къавмалда къо-лъикIилан абуна.",
        "ГIасакирал хадур цIан, усарал цере къотIун,",
        "Ансариялгун ТIагьа ТIайбаталде вуссана.",
        "ХIабибасул хIакъалъулъ хIалкIун бессараб сарин,",
        "ХIакъикъат бичIчIичIого чIоразе гIужлъун гъоге.",
        "ГIали-хIажияв ургъун рекъараб гIажам мадихI,",
        "ГIараб гурилан абун, мугъалде нахъе ккоге.",
        "БидгIаяб жо бугилан бадигIалде абуге,",
        "Бардатул мадихI лъалес лъачIесе кици тIаме.",
        "ТIагьаясул гьунарал гьоцIолъун ккарав чияс,",
        "Цо дагьаб кIалдиб хъвани, хъантIун гIемер чIамила.",
        "Ахир холеб къояца эменлъарав дир саййид,",
        "Аиматазул хатим, халкъ сверун лъвараб КагIба.",
        "Шамил АхIмадил гъазилъиялде дунги ваче,",
        "Хварал гIадамазулги гIемерал вацал руго,",
        "РакIалде щун гурого кIалалъ рехсон лъунаро.",
        "Юсупил МухIаммадги ХIайдарбег-хIажиявги,",
        "КIиявго хIибру хведал хIухьелго цIороларо.",
        "Жавгьар гIадаб гьаб назму низам хун цIаличIого,",
        "СагIидил ПатIиматид тIаде ун малъизабе.",
        "ПатIиматида аскIоб тIокIкIун батичIеб рагIи,",
        "ГIабдулхIалим-хIажияв хIакимлъун ккун лъазабе.",
        "ГIарабалдаса босун балъго тараб таржама,",
        "Муъминзабазда жаниб жинца загьир гьабурав,",
        "ТIагьаясул агьлулъун гьаве гIузруяв гIалим,",
        "Аллагь гурхIун цIунаги НурмухIамад-хIажияв.",
        "РахIматалъул Авараг рехсезе вирдал гьаре,",
        "Доб рахIмат бикьулелъул рохизе нилъер ракIал.",
        "Ракьалда нилъ рукIаго салат гIемераб битIе,",
        "Салам кьун щвараб хвелалъ гьоцIо тIезе мацIалде.",
        "Дунял холаресухъ тун, ХIабиб хазинадуй тун,",
        "Цересел нилъер вацал гьабго нухдасан анин.",
        "Жиндехун бичIараб кIал, гIажамалъ бугониги,",
        "ГIадада хунгутIизе ХIабиб кIалкъулав вугин.",
        "Рорхатал мугIрузда руго гIадамал",
        "Рихьуниб ГЭСалъул «пайда» – 9 районалъул кьишни бакIаризе щвараб рес",
        "Унсоколо мухъалъул бетIерасул кумекчи МухIамад ХIажиевасулгун гара-чIвари",
        "2017 соналъул 6 декабралда «Миллат» басмаялъул вакилзабаз хIалтIулаб сапар бухьана дунялалдаго машгьураб тарихалъул Унсоколо мухъалде. Гьеб сапаралъул, иргадулаб пресс-туралъул хIасилалда къватIибе бахъулеб буго Унсоколо районалъул бетIерасул кумекчи МухIамад ХIажиевасулгун гьабураб аналитикияб гара-чIвари.",
        "МагIаруллъиялде рагьараб каву",
        "МухIамад, исана гIемерал кIвар бугел лъугьа-бахъинал рукIана Унсоколо районалда. Республикаялъул ва Северияб Кавказалъулго даражаялда кIодо гьабуна Шамил имамас 220 сон тIубай. Гьединго исана 135 сон тIубала пачалихъияв хIаракатчи, Шамил имамасул вас МухIамад-шапил дурц, Дагъистаналъул тахшагьаралде ва цоги бакIазде жиндир цIар кьурав революционер МахIач ДахIадаев гьавуралдаса. Гьел машгьурал гIадамазул цIаралда хурхун рагIалде щолеб бугеб 2017 соналда Унсоколо мухъалъул администрациялъ гьабураб хIалтIул хIакъалъулъ бицани бокьилаан.",
        "БитIараб буго, Унсоколо районалъул машгьурал хIаракатчагIазул гIумруги гьез нахъе тарал дарсалги ракIалде щвезаризе, гIезегIан тадбирал гьаруна исана нижер мухъалда. Районалъул бетIерлъун ГIиса НурмухIамадов вачIаралдаса ва районалъул центр Шамилхъалаялде бахъаралдаса, Унсоколо мухъалда гьабулеб хIалтIи цIикIкIана, цебетIей загьирлъана. Шамил имам, МахIач ДахIадаев, ХъахIабросулъа МахIмуд ва цоги цIар арал районалъул вакилзаби кIодо гьарун, батIи-батIиял тадбирал, мажлисал, дандеруссинал тIоритIана. Дагъистаналъул гIемерал районаздаса ва шагьараздаса делегациял гIахьаллъарал фестивалал ва цоги хIалтIаби гIуцIана. Киналго гьел тадбиразул сияхI рехсезе ккани, гIемер заман бахъила. ВГТРКялъул Северияб Кавказалда ругел филиалазул нухмалъулелги ракIарун рукIана Шамилхъалаялда. ГIаммго абуни, киназдаго лъала Шамилхъала ва Унсоколо мухъ МагIаруллъиялде рагьараб каву букIин. Шамилхъалаялда.",
        "Генуб ва Балахьуниб - хасаб низам",
        "Унсоколо мухъалда 2013 соналде щвезегIан терроризмалъул ва экстремизмалъул ахIвал-хIал гIемер лъикI букIинчIо. Гьанив чIвана кIиго полициялъул отделалъул начальник, лъабго районалъул бетIер, цоги гражданал. Ахирал соназда ахIвал-хIал гIодобиччан буго. Бокьиллан гьеб рахъалъ районалъул нухмалъулез ва жамагIаталъ гьабулеб бугеб хIалтIул хIакъалъулъ баянал щвезе.",
        "Цебе букIараб квешаб цIар нахъе ана районалдаса. Унсоколо мухъалъул бетIер ГIиса НурмухIамадовасул цебехъанлъиялда гъоркь нижеца щибаб къойилаб хIалтIи гьабулеб буго парахатаб, ракълилаб гIумру букIинабиялъе ва хIал-зулмуялъул нухде тIадруссунгутIизе. Терроризмалда данде къеркьолел руго цадахъ лъугьун, низам цIунулел идарабазда цадахъ гъеж гурараб хIаракат гьабун. Изну гьечIого яргъид гIуцIарав Ильяс Шарипов Унсоколо районалъул рохьаздаса гIебеде вугилан абизе кIоларо дида. Рохьор ярагъгун чIарал изну гьечIого яргъид хьезарурал чагIи гьабсагIат нижер мухъалда гьечIилан баян кьолеб буго жавабиял идарабаз. Жеги мухIканго гьеб рахъалъ информация терроралда данде чIараб комиссиялъул нухмалъулев, Унсоколо районалъул бетIерасул заместитель МухIамад ХIамзатовас ва гьеб гIуцIиялъул хIалтIухъабаз бицина дуе.",
        "АхIвал-хIал гIодобе биччан батани, Генуб росдал рагIалда лъураб постги гIадамазул гьабулеб даимаб халгьабиги кинаб мурадалда билълъанхъизабулеб политика? Яги халкъалъе ва гIадамазул гIумруялъе хIинкъи кьолел террористал камунищ гьечIел?",
        "Гьел суалазе чIванкъотIараб жаваб кьезе кIоларо дида. Федералиял хасал хъулухъазул хIалтIухъаби районалъул хIакимзабазе хIисаб кьолел чагIи гуро. Амма хIакъикъаталдаги гIадамаздаги чIалгIун буго гьеб кидагосеб халгьабиялъул ва чIухьал раялъул къагIида. Гьединаб низамалдаса инкар гьабизеги бегьилаан. Гьелгощинал хIалтIухъаби, къуваталъул гIуцIабазул хъулухъчагIи Генурги Балахьунирги хьихьичIого, суал тIубазе рес батизеги бегьилаан. Амма гьеб хIалтIи буго хасгьабун дида дандбалареб жо. Батила гьеб ишалъулъ жидерго мурадал, хасал программаби ва цоги гIиллаби. ГIаммго босани, цебе букIараб гIадаб захIматаб хIал гьечIо гьеб рахъалъ гьанже районалда.",
        "Къого гектаралда – цIиял ахал",
        "Росдал магIишаталъул, ЖКХялъул суалал дуда тIаде кколин абуна дуца. Кинаб бугеб гIадамазул гIумру-яшав, хIалтIулел, ахихъанлъиялда, хурухъанлъиялда, гIияхъанлъиялда, боцIухъанлъиялда ругел районцоязе квербакъи гьабун бажарулеб бугищ, гьединал хIаракатал чагIазе шартIал чIезаризе рес букIунарищ?",
        "ЦIиял рагьарал магIишатал руго, кIвахI гьечIого хIалтIулел предпринимателал, хIаракатчагIи руго. Масала, ГьаракIуниб росулъ фермер ТагIалил МухIамадица бан буго 220 чIегIерхIайван жаниб хьихьулеб кIудияб ферма, рагьун буго крестьяназулгун фермеразул магIишат. Жеги хIукуматалъул рахъалдасан гьесие щвараб кумекги гьечIо, жиндирго гIарцудалъун гIуцIун буго гьеб кинабго магIишат, я субсидия, я къарз, я кредит босичIого, я грант балагьичIого.",
        "Районалда цебетIун унеб буго теплицабазул магIишатал гIезариялъул хIалтIи. ГIадамаз помидор, охцер ва цоги продукция гIезабулеб ва бичулеб буго. Масала, Майданское росулъ гектаргIанасеб ракьалда руго тепличниял магIишатазул хурзал, бахчаби, пастIанал. ГьедигIанго къадар ракьалъул гьелго нигIматал гIезариялъе хIалтIизабулеб буго ГьаракIунибги.",
        "Араб соналда 20 гектаралда цIиял ахал чIана Унсоколо, ГIашилтIа, ГьаракIуни ва цогидалги росабазул ракьазда. Дагъистаналъул росдал магIишаталъул ва нигIматазул министрествоялъул квербакъиги щвана, гьел гъутIби чIолелъул.",
        "Гьединго исана хасалиде лъабазарогIан тонна харил бецана районалъул магIишатаз.",
        "Чан хъутан бугеб Унсоколо мухъалъул росабазул, ижара кьеялъул ва цоги суалал тIуралелъул, захIмалъаби дандчIвалищ магIишатазда?",
        "Унсоколо мухъалъул росабазул 12 хъутан буго Дагъистаналъул Бабаюрт, Хасавюрт ва цоги районазда. ЛъикIаб магIишат буго «Зирани» ГУПалъул, Кочубеялъул мухъалда буго гьезул хъутанги. ЧIегIербоцIи ва гIиял хьихьула гьез, нусгогIун чIегIерхIайван ва азарго бетIер гIисинаб боцIул буго гьеб магIишаталда. ГьерекIдерил «Араканский» МУПги буго хIаракатаб хIалтIи гьабулеб гIуцIи, комбайнал, тракторал ва цоги техника буго гьезул. Хасавюрталъул мухъалда буго гьеб МУП.",
        "Рихьуни ГЭС банилан, бигьалъаби щвечIо",
        "Ахихъанлъиялъул рахъалъ машгьураб ракь буго Унсоколо район. Консервабазул завод яги цоги предприятие рагьизе рес букIунарищ?",
        "Зираниб цо цех буго, консервал риччалеб, гьелго зиранисезул СПКялъ 7-8 батIияб тайпаялъул ччугIаги гIезабула.",
        "Гьаб кIудияб хIоралъул, Рихьуни ГЭСалъул водохранилищеялъул, пайдаго букIунарищ нужее?",
        "Гьеб кIудияб хIоралъул нижее буго цо «пайда» - ичIго районалдаса эхебе бачIараб кьищни. Гьеле гьеб жо бакIариялъул ахIи букIуна. Цоги нижее гьеб ГЭСалдасан ва хIоралдасан щвараб бигьалъи, льгота, хайир абизе кIоларо, бищун лъикIал ракьал ва ахал тIагIин гурони. Электроэнергияги учуз гьечIо, цоги бигьалъабиги гьечIо.",
        "ХадурагIи",
        "Гьаб гара-чIвариялъул ахир ва Унсоколо мухъалдеги Бузнаб нух бахъулеб бакIалдеги бухьараб сапаралъул хIасилалда данде гьарурал макъалаби, накъитал, очеркал рахъизе руго «Миллаталъул» хадусел номераздаги, иншааллагь.",
        "Сиясат",
        "«Тарихиял гIорхъаби»?",
        "Дагъистаналъулги Чачанлъиялъулги гьоркьорлъаби: щиб бикьулеб бугеб?",
        "«Тарихалъул кьучIалда чIезаризе руго Дагъистаналъулги Чачанлъиялъулги гIорхъаби», – гьединаб лъазаби гьабуна араб анкьалда Дагъистаналъул тIадчагIазул вакилзабаз. Гьелда цебе Россиялъул Пачалихъияб Думаялъул депутатас абун букIана чачаназе миллияб район гIуцIизе кколин Дагъистаналдаян. Гьединал, улка бикьа-биххизабиялде гьесизарулел рагIаби рехулел руго тIадчагIаз. Гьединал рагIаби унго-унгоял жалилан ккун, щибаб миллат къватIибе бахъани, хIасилал пашманал ккезе бегьула.",
        "«Кавказалда гIорхъабазда хъвазе бегьуларо!»",
        "Кинал тарихиял гIорхъабазул нилъеда бицунеб бугеб? Цо заманалда аваразул нуцал ГIумаханасе мутIигIлъулаан Кавказалъул гIемерисеб бутIа. Имаматалъул заманалдаги рукIана хасал гIорхъаби. 1944-1956 соназдаги рукIана пуланал гIорхъаби. Сариралъул гIасрабаздаги рукIана магIарулазул гIезегIан гIатIидал гIорхъаби… «Тарихалъул кьучIалда» жакъа гIорхъаби чIезаризе лъугьани, гьаб дунялалда гьоркьор къотIи гьечIел питнаби рагъарула.",
        "Дагъистаналъул тIоцевесев президент МухIу ГIалиевас абун букIана: «Кавказалда гIорхъабазда хъвазе бегьуларо!» – йилан. Гьединал, гIумруги бихьарал, Кавказги лъалел политиказул пикруги хIалеб гьечIо жакъа.",
        "«Тарихиял ракьазде тIадруссунел ругилан абун», ГIизраилалъул тIадчагIаз гIакъуба кьолеб буго кьолболаб гIараб халкъалъе Палестинаялда. АнцI-анцI соназ гIодобе буссунареб питна буго гьениб, ракьул суал сабаблъун. ЖакъалъизегIан щибго къварилъи гьечIого букIараб Дагъистаналъулги Чачанлъиялъулги гIорхъабазул суал, жакъа щай балъаргъулеб бугеб? Россиялъул Конституциялда хъван буго улкаялъул киналго халкъал ращадал ругилан. Амма Северияб Кавказалда халкъазда гьоркьоб батIалъи гьабулеб букIиналъул гIаламатал халлъулел руго.",
        "Магьра-маргьа-цидули…",
        "Тарихияб гIелмуги буго мадугьалзабаз жидее лагълъи гьабизе тIамун. Жидерав щварабщинаб ракь жидерилан чIолеб гIадаб хIисаб буго. Мадугьалзабазул вакилас Англиялда хIетIе чIун батани, Англиялъул чIинкIиллъиги гьеб Кавказалъул халкъалъул бакI кколеб бугилан абизе рахъинчIони гьезул цо-цоял. «Чачанлъиялъул тарихияб гIорхъи букIана, Сулахъ гIоралде щвезегIан. Дагъистаналъул гIатIиракь чачаназул ккола. Каспий ралъдалъ бугеб Чечен чIинкIиллъи буго чачаназул ракь», – гьеб бакъаналда хъвадарулел руго цо-цо чагIи, сордо-къоялъ чIечIого. Гурин, гьел маргьаби тарихалда данде кколарилан гьезие жаваб гьабурав чиги гьез жидер халкъалъул тушманлъун рагIизавулев вуго, вухилин, чIвалин хIинкъаби кьолел руго.",
        "РухIарал миллатцоял",
        "Бороздиновская росулъ рукIарал магIарулазул чанги чи, цIаги гъун, вухIана. Гьеб такъсир жеги рагьун гьечIо. Гьединал такъсирал таманал руго. Исана 20 сон тIубалеб буго мадугьалихъа халкъазда гьоркьосел хъачагъал Дагъистаналда тIаде кIанцIаралдаса. XX гIасруялъул 90-абилел соназда букIараб чачаназул рагъул заманалда рокъор хьихьана дагъистанияз мадугьалихъа кьалдаса лъутун рачIарал чагIи, рахIму-цIоб гьабун, жидеего гьечIеб чед-хинкI кьун. Гьанже гьеб лъикIлъиялъухъ кьолеб бугеб «баркала» бихьуларищ?",
        "Хъачагъаллъун рукIарал чагIи руго жакъа мадугьалихъ тIалъиялда. Щибха гьелъ бицунеб бугеб? Нужеца хъачагълъи гьабе – цинги нужее бокьарабщинаб кьезе буго – гьединаб магIнайищ бугеб гьеб политикаялъул?",
        "Дагъистаниязе гьабураб депортация",
        "Дагьабго бицен гьабилин дагъистаниязул хIакъалъулъ бакътIерхьуда ругел мадугьалзабазул цо-цояз тIиритIизарулел гьерсазул хIакъалъулъги. Чачаназе депортация гьабуна, СССРалъул нухмалъиялъул буюриялда рекъон. Чачанлъиялде гочинарурал дагъистаниялги рукIана гьединабго депортациялъул къурбанал. Дагъистаналдаса цониги хъизан бокьун Чачанлъиялде гочинчIо.",
        "Гьал мухъазул авторасда лъикI лъалел мисалал рачинин. Цебеккунги чанцIулго гьаб темаялда хъванги букIана. Гъоркьа ва ТIаса Гьарадирихъ росаби гочинаруна Чачанлъиялде. Жакъасеб Ножай-Юрталъул районалда гъорлъ буго Бас-Гордали абураб росу. 1944 соналда чачаналги ингушалги Гьоркьохъеб Азиялдеги гочинарун, ЧИАССРги биххизабун хадуб, Бас-Гордали росулъе гочинаруна гьарал ва гьеб росдада Гьарадирихъ абун цIар лъуна. 1956 соналдаса хадуб чачанал тIадруссана ва гьаралги жидер мугIрузде рачIана.",
        "ЧIунтарал росаби цIигьаризе ккана",
        "Гьоркьа ва ТIаса Гьарадирихъ росаби гьел соназда чIунтана, хадур кьучIдасанго цIигьаризе ккана. Гьава-бакъ рекъечIого, Чачанлъиялда гьарадирил анцI-анцI чи хвана. Гьал мухъазул авторасул кIудияв инсул эбелги юкъун йиго Чачаналъ. Гьединаб балагь рещтIана магIарулазда тIадги. Чачанлъиялда хвезе «анищалда» рукIун ратиларищха гьарал. Гьанже рахъун гьездеги гьел гIадиназдеги кьучI гьечIел бугьтанал гIунтIизарулел руго, «чачаназул хинкIал кваназе, ракьал рахъизе рачIанилан». Депортациялъул къурбаналлъун ккарал магIарулазде гьабичIого гIайиб, гьеб депортация гьабураб улкаялъул тIалъиялде гьабизе ккела. Гьеб мехалъ букIина битIун.",
        "Жаваб щолареб суал",
        "Жеги мухIкан гьабун гIорхъабазда щиб гьабизехъин бугебилан Дагъистаналъул халкъалда абулев хъулухъчи вахъинчIо. Гьеб темаялда гьанжелъизегIан тIадчагIаз гьарурал кIалъаялги цIакъго тату хварал, букIинеселда божилъи гьабизе захIматал руго. Ингушетиялъе гьабураб тIекълъи цебеги буго. Тарихалда жаниб тIекълъи хIехьон ругьунаб халкъ букIинчIо Дагъистаналъул. Гьанже балъаргъулеб бугеб гьаб суалалъ Кавказ кибе бачинебали лъаларо. Суал рагьухъе буго.",
        "Зама-заманалдасан данделъун, ругел зах1малъаби рицун, лъик1аб-квешаб рехсон, гьабулеб-толеб дандбан пишацоязул годек1ан г1адин лъугьун буго дагьаб цебе г1уц1араб маг1арул басмабазул цолъи (ассоциация). Бат1и-бат1иял районазде сапарал гьарун, бак1азде щун, казияталъул х1алт1ухъабазда цадахъ чай гьекъон, ц1ик1к1аразухъ г1енеккун, г1исиназда малъа-хъван берцинго инеб буго гьелъул х1алт1и. Гьале исанаги щвана Бакълъулазухъе. Киназего рач1ине рес щвеч1ониги г1емерисел рач1ана, ва цо хъизан г1адин, роха-хинлъун  данделъана.",
        "Казияталъул къиматги къуватги бич1ч1улев т1адчияс к1вар кьола гьеб ц1униялде ва жиндирго кумекчилъун лъугьинабула. Гьеб лъаларесе ургъел бук1унаро. Районалъул казиятал руго унго-унгоги критикаги гьабулеб, х1акъикъатги бицунел заманаялъул мат1аби. Дида бицана Шамилил мухъалъул цо бегавул росулъ векерахъдулев вук1анила кьишни-къул бак1арулев. Щай гьадин виххун ккаравин гьикъидал гьес жаваб кьун буго Гьит1инова яч1иней раг1улилан. (Гьит1инова, «Цолъи» казияталъул редактор). Жиндирго х1алт1и рак1бац1ц1адго гьабич1ев бегавул редакторалъул ругьел щведал векерахъдизавун вуго. Гьаниб щибго къуват-гуч гуро бугеб, редакторалъул рит1ухълъиги, т1екъалда т1екъаб абизе нахъе къангут1иги буго. Гьединал мисалал чанги рачине бегьула нилъер районазул редакторзаби ва мухбирзабазул х1алт1иялъул.",
        "Амма, буго цо тайпа х1акимзабазул (чукъбузул) гьеб данделъи рек1ее г1еч1еб, редакторзабазул гьудулъи (цолъи) шокъроб ракьа г1адин къарал, ва щиб гьабунги гьел казиятал къазе кколин бюджеталъе экономия бук1ине абун бут1рузда цере х1ел-х1едулел. Казиятал къай батун буго эзда кибе ун лъуг1улеб бугебали лъалареб бюджеталда экономия гьабизе бак1. Жив вугин бищун кутакав г1акъил абун ч1арав чиясдасаги к1удияв г1абдал вук1унарин абухъе, гьадинги лъуг1ун унеб бугеб мац1ги ц1арги ц1унизе рахъине кколел чаг1и, кепказе г1оло миллаталда т1ад михир бачине лъугьиналдасаги к1удияб зарал г1агараб халкъалъе кинха гьабилеб? Жиндаго жо бажарич1еб мехалъ щиб гьабунги т1ок1ворч1изеги ккеларищха хъулухъ ц1униялъул мурадалда. Гьединав чиясда абун буго г1акъилас «Аллагьас ц1унайги ц1еч1еб ц1урахинк1алдаса»,- ян.",
        "Ассоциация буго щибго х1укуматалъул кумек гьеч1ого, жалго рекъон, милатги мац1ги кколеб бугеб бак1 бихьун, гьелъухъ рак1 унтарал редакторзаби данделъун г1уц1араб цолъи. Гьелъ гьеб щулалъулеб буго. Баркала буго «Миллат» казияталъеги нилъер пикраби рахъизе бак1 таралъухъ.",
        "МагIарул росаби",
        "Данухъ росу: лъималаз тараб свери",
        "1877 соналда гьеб росу бухIана ва данхъал ятабалъ ритIана",
        "2017-2018 цIалул сон Данухъ гьоркьохъеб школалда тIобитIулеб гьечIо. ЧIорогоял рукъзал, кабинетал руго, цIалдохъабазухъ ва мугIалимзабазухъ урхъун. ЦIалулел тIахьазде, гьарулел хIисаб гIелмуялъул масъалабазде, лъималазул релъи-хъуялде, мугIалимзабазул дарсазде ругьунал мактабалъул минаялъул къадал, рукъзал, жанахIал бесдалго, чIорого, къваридго, янгъизго, гIицIлъиялъги кверде росун руго. Данухъ гьоркьохъеб школа тIокIаб гьечIо. Гьелъул хIалтIи чIезе тун буго. Щай? ЦIалдохъаби гьечIого. Данхъадерил гIолохъанаб гIел гIатIиракьалде гочун.",
        "ХIариб мегIералъул щобда",
        "ЗахIматал шартIазда магIарухъ чIечIого, чанги миллатцоял гIатIилъуде гочунел руго. Гьедин гьез гьабунилан, гIайиб чIвазе ихтияр бугев чи ватиги щакаб буго. ЦIакъго согIаб тIабигIияб ахIвал-хIалалда росу цIунизе захIмалъулеб буго гьанже. Данухъ росу ккола эхедегIан бугеб, хасало чIечIого гIазул гIансал тIолеб ХIариб мегIералъул щобда эхетараб росу.",
        "Данхъадерица бихьизабула цо кIк\\аламухъ – гьаниб букIанин цебесеб шкалалъул мина, тIун бачIараб гIазул гIансиялъ гьеб босун анилан. Гьанже школалъе мина бан буго цIияб, гIансал рачIунареб бакIалда. Амма гьале 2017 соналъул сентябралдаса гьеб идара къана, лъимал гьечIолъиялъ.",
        "Гьадинабго къисмат кколеб буго чанги магIарул росабазул ва школазул. Данухъ школалъул вукIарав директор МухIамад Сайпилаев гьанже Аргъвани гьоркьохъеб школалда методистлъун хIалтIулев вуго. КигIан паналъундай гьесул ракI бугеб, рехун школги тун, цоги росулъ хIалтIизе ккарав.",
        "Дунялалда «глобализация», «урбанизация» абурал ишал лъугьунел руго. Нилъер магIарул халкъалъул тарихалда жаниб гIураб лъалкI тарал росабиги лъугIун, тIагIун унел руго. ЗагIиплъулеб мацIалда цадахъ загIиплъулел руго миллияб рухIги, магIарулазул ватIанги, цIумаз тIад свери бахъулел кьурабалъ гьарурал росабиги.",
        "«Миллат» газеталъ гIумруялде бахъинабулеб буго «МагIарул росаби» абураб хIалтIи, проект. Гьелда рекъон, нилъер росабазул арабги гьанжесебги гIумру бихьизабулел чанги макъалаби рахъана казияталъул гьурмазда. Бокьун буго данхъадерил тарихалдеги дагьабго горду къиризе.",
        "Кьурул гIусалда бараб щулалъи",
        "Данухъ ккола некIсияб магIарул росу. Кьурул гIусалда тIад бараб гьеб релълъуна цIудул бусеналда. Унго-унгояб тIабигIияб щулалъи ккола гьеб. ГьабсагIат гьениб гIумру гьабулеб буго 40-гIан хъизаналъ. Гьелги гIемерисел хараби руго. Амма букIана заман… БукIана заман, гьаб росулъ гIумру гьалдолеб. Гьаб росдаца жиндир цIар хъвана аваразул ва тIолабго Кавказалъул бахIарчилъиялъул тарихалда. Гьаниса вахъана Шамил имамасе цIакъ хирияв, жиндир гьунаразул цIар арав наиб Данухъа ГьитIин.",
        "1877 соналда гьаб росу данде бахъана дунялалда кверщел гьабураб, къуват кIудияб Россиялъул империялда. Къокъаб гъазаваталдаса хадуб империялъул аскараз Данухъ росу бухIана ва, рухI гьоркьоб течIого, киналго данхъал гочинаруна Новгородалъул губерниялъул Тихвин абураб шагьаралде. 217 чиясе депортация гьабуна 1877 соналда. Кодор кколел лъималги, руччабиги, харабиги – щивниги течIого, ритIана ятабалъ. Сверухъ ругел росабалъ Данухъа чи вахчун ватани, гьев вахчарав гьоболги тамихIалде цIан вуго. Гьединаб къваридаб къисмат насиблъана данхъадерие. ЦIорораб, гьава-бакъ рекъолареб севералъул ракьалда гьеб росдал жамагIаталъул чанги чи къадаралде щвана. КIудияб къо бихьана халкъалда. Амма захIмалъабаз данхъал къуркьизаричIо.",
        "Анлъго сон Тихвиналдаги бан, данхъадерие тIадруссине изну кьуна. Гьеб анлъго соналда жаниб росу биххун, чIвадназде сверун батана гьезда. Гьезул мугIрулги ракьги, ЧIикIаса Пазулас ва Аргъваниса Шамхалица тIалаб гьабун, гьезул боцIиги хьихьун букIана гьел соназда.",
        "Щущараб росу цIидасан базе ккана жамагIаталъ. Дагь-дагьккун цIилъун бачIана некIсияб аваразул свери. БахIарчиял, къвакIарал, нахъе къай гьечIел данхъадерица гIахьаллъи гьабичIеб улкаялъул рагъ хутIичIо. Гьез къо баччана япониязулгун гьабулеб рагъдаги, ТIоцебесеб дунялалъул рагъдаги, КIудияб ВатIанияб рагъдаги.",
        "ЦIияб Данухъ росдал суалал",
        "ГьабсагIат Данухъ гIага-шагарго нусгогIан чияс гIумру гьабулеб буго (40 цIараки). Гьеб росдал жамагIаталъ хъутаналъул ракьалда, Хасавюрт шагьаралда аскIоб бана ЦIияб Данухъ росу. Гьениб гIумру гьабулеб буго 170 хъизаналъ, 600-гIан чияс. Гьениб бугеб ракь данхъадерие хъутаналъе кьун буго 1939 соналдаго. ЦIияб Данухъ росдал буго 170 гектар ракьул. Гьеб буго кIудияб гуреб къадар. БоцIи хьихьизе мегIер гIоларого рукIуна гьенир гIадамал. 156 бетIер чIегIерхIайваналъул буго ЦIияб Данухъ. Гьединго ракь хIалтIизабула, нигIматал гIезарула. «Данухский» СПКялъул къайимлъиялда Бабаюрталъул рахъалда, Львовское-8 абураб бакIалда, данхъадерил Ахтачихъан хъутанги буго. Гьениб 900 гектар ракьул буго. Амма гIумру тIамун гьениб чIараб лъабго гурони хъизан гьечIо.",
        "«Данухский» СПКялъул бетIер ккола Якъубдибир Аминтазаев. Исана данхъадерил хъутаналда пиринчI бекьизе гIураб къадаралда лъим чIезабизе бугилан рагIи кьун буго Дагъистаналъул лъалъадиялъул рахъалъ министерствоялъ.",
        "ЦIияб Данухъ буго гьоркьохъеб школаги. Гьанив цIалулев вуго 80 цIалдохъан. Амма кабинетал къваридал рукIиналъ ва лъимал гIемерлъиялъ, кIиго нухалъ батIа-батIаго цIализе кколел руго – къаделъизегIанги къаденахъеги (кIиго сменаялда).",
        "Данухъ росдал бегавул МухIамад КъурбангIалиевас щибаб данделъиялда ва даимго борхулеб суал буго ЦIияб Данухъ лъималазул ах ва спорталъул кIалгIа баялъул масъала. Гьес гьеб гIузруялъул бицун буго районалъул нухмалъулездаги, депутатаздаги, цоги идарабаздаги. Улкаялда санкциязул кьаби щварал захIматал сонал ругилан, гьел суалал жеги тIуран гьечIо. Лъималазул ахикье битIизе бегьулеб 60 лъимер буго росулъ. ТIоцебесеб классалде рачIунел лъималазул къадарги къойилъе бахунеб буго.",
        "ЦIияб Данухъ школалъул директор ГIисахIажи Юнусовасги цебе лъолеб буго мактабалъе гIатIидаб мина баялъул масъала. Амма хIукумат жеги гьел суалазде регIун гьечIо. Лъабго смена бугел школал лъугIизариялда тIаделъун руго Дагъистаналъул нухмалъулел.",
        "Хасавюрт шагьар аскIоб букIиналъ, гIолохъаби бетIербахъи гьабизе гьенире хьвадулилан бицана ЦIияб Данухъ гьоркьохъеб школалъул директорасул тарбия кьеялъул рахъалъ заместитель, авар мацIалъул мугIалим СагIидбег Ахъаевас. Хасавюрталъул маххул базаралда ва цогидалги бакIазда хIалтIулел руго данхъадерил гIолилал.",
        "Данухъ росдал бегавуласул заместитель Халил ГIабдурашидовасул баяназда рекъон, дунялалда тIад ругел данхъадерил къадар гIага-шагарго азариде бахунеб буго.",
        "Хасавюрт шагьаралда буго данхъадерил 157 хъизан. Гьединго гьеб росдал вакилзабаз гIумру гьабулеб буго МахIачхъалаялда, Стальскиялда, Бавтугъаялда, Тюбеялда ва цогидалги бакIазда.",
        "Умумузул хабазда хурдузул сас кIочонге…",
        "МагIарухъ бугеб тарихияб Данухъ росулъа къогогIан цIараки 1944 соналда Чачанлъиялдеги гочинабуна. Авар мацIалъул мугIалим СагIидбег Ахъаев гьавун вуго Ножай-Юрт мухъалъул Татахиб росулъ. Гьал хъизаназе гьениса тIадруссине рес щвана гIицIго 1957 соналда.",
        "ГьабсагIат Данухъ буго администрациялъул мина, библиотека ва клуб.",
        "Данухъ росу тезе ракIалда гьечIев жамагIатчи, херав ГIабдулпатахI Салатгереевас МелъелтIе вачIанщинахъе дида абула: «Данхъал кин ругищали бихьизе, нижехъе вачIа», - ян. Аллагьас хъван батани, жеги чанги щвела гьеб машгьураб, бахIарчияб, кьурул гIусалда тIад эхетараб магIарул щулалъуде, тарихалда лъалкI тараб аваразул росулъе.",
        "«Умумузул хабазда хурдузул сас кIочонге», - абун хъвана гIакъилас. Гьеб сасги кIочани, магIарул росабиги кIочани, мацIги кIочани, кинал магIарулал нилъ кколел?",
        "27 сентябралъул радалисаго багъа-башари лъугьана интернеталда болжал лъугIилалдего Дагъистаналъул БетIер Рамазан ГIабдулатIипов хъулухъалдаса нахъе витIулев вугин ва гьесул бакIалда Росгвардиялъул нухмалъулесул заместитель Сергей Меликов, жанисел ишазул министр ГIабдурашид МухIамадов, цевеги республикаялъул тIалъуда вукIун нахъе вахъун вукIарав Дадал вас МухIамадсалам… (сияхI къасиялдехун жеги халалъана) -гьазул цояв тIамулев вугилан. Нухмалъулел рахъулелги, кида-къадги хъулухъалдаса нахъе унелги гIадат. Амма бичIчIуларо «цо хIарччинисанги квананги», жакъа унесе сон хъат чIванги рукIарал, гьев хъулухъалда вукIаго мекъса балагьизе кIолел рукIинчIел циндаго гIунгутIаби къватIире гьурщизе лъугьинги, тахшагьаралъул 160 сон тIубай баркун къватIазда чIварал ГIабдулатIиповасул портретгун баннерал сардидаго нахъе рахъиги, хасго магIарулал бугебщинаб ццим къватIибе лагIизе журайги. РичIчIизе бегьилаан гьел кIигьумерилал дида, гьезда якъинго унесдаса цIакъавги, тIокIавги, хабар къокъавги вачIуневлъи лъалеб букIарабани. ГIабдулатIипов Дагъистаналъе хIажат вукIана. ХIажат вукIана жиндирго политикияб лъайгун, дипломатияб бажаригун, «росдалаб гIадатлъигун». Гьебщинаб цIайи букIиналъ гьесде халкъалъул кIудияб хьулги букIана. Амма гIадатал гIадамазул хьулал ритIухъ гьарулеб гIамал хIакимзабазулъ батуларо. Пашманлъиялъе, батичIо гьеб ХIажимурадовичасулъги. Гьеб рикIкIине бегьила гьесул бищун хъачIаб, дагьазул цояб гъалатIлъунги. ХIалтIийин абуни, Рамазаница гьабуна. Гьабуна тIубанго живго тархъизегIанги, релъаралилан бадир чIвалел рукIарал расал цо хутичIого хъахIлъизегIанги. Баркала кьезе лъалеллъун рукIине ккола, федералиял программабаздасан букIине биччанте, гIарцулаб сурсат, чунтбузухъе цIа-цIачIого, жиб бихьизабураб мурадалде щвезе таралъухъгIаги. Рагьана школал, ясли-ахал, сахлъи цIуниялъул объектал, узухъда, цIикIкIунисезе къабуллъичIониги гьес цадахъ росунги унарел, думалъеги хутIулел тарихиял бакIал, музеял. Амма гьабураб нусго лъикIаб машгьур гьаби гуро анцIгьумерилал чукъбузул, сверун сентIолел хъантIалабазул хIалтIи букIараб.Хадуб-цебе рагIи бухьун, пагьмуялда кIалъазе лъаялъ БетIерасул рорчIулел цо-цо чIимигIал рагIабиги «гIочIода чIван» абундачаллъун тIиритIизари, базар хIай букIана гьезул мухь щолеб хъулухъ. РакI лъикIлъи, аваданлъи-гIантлъиялде, жив цIаличIеб динияб гIелмуялда борчIараб мухIканлъи гьечIолъи-капурчилъиялде буссинабулел сихIручагIи гIемерлъана Рамазанида сверухъ. Гьединал гьабсагIатги къахIан жидерго тахбакIалги ккун, доб машгьураб спектаклялда Сидрат Мажидова гIадин, «ХадуЩев!» илан ахIигун реццалъул ралъдалъ цIивачIарав чвердезавизе хIадурун чIун руго. Кандидатлъун рехсаразул социалиял гьиназда ругел хасал страницабазда гъоркь ракIал рахъизе, гIебеде ритIарал килщал (лайкал) лъезе жураралила республикаялъул хIакимзаби сордо-къоялда жанир циндаго. Учузаб къавм. Гьединал лъугIизаричIого, «меседил гIадалнах гIарцул гвангвара бугев» вачIаниги, хисизе жоги гьечIо. ВачIун вукIана Дагъистаналъе БетIер. ГIакъилав, цIаларав, политика лъалев. Ва гьесги, узухъда, тарихалда тана гIицIго заманалдасан гурого лъазе гьечIеб лъалкI. Гьанже гьев хъулухъалдаса хъван гIарзагун нахъе ана. Дун, гьедин ккунилан, гIодичIо. Амма,щаяли, йохизеги бачIунеб гьечIо. ХIабургъарал пикраби, асарал руго ботIролъги рекIелъги. БукIинесеб лъалеб гьечIолъиялъул хIабургъинха аб. Кашмулъи кодоб «бугелин» абуни, садакъадениги кьечIого, зодоре салютал кьвагьизе, рестораналда банкетал кьезе журана. Лъимадулал ракIал. Бихьизесеб цебейин жеги бугеб.Аллагьас цIунаги Дагъистанги нилъги.",
        "Хунзахъа Камилилай",
        "Къалам, дуца щуре щакъиялдехун…",
        "Хъудула, гIор гIадин, миллияб гьаракь!",
        "ХIамзат ГIизудиновасул асараздасан гIуцIараб авар мацIалъул къо тIобитIана Бакълъулазул ракьалда",
        "2019 соналъул 20 марталда Бакълъулазул мухъалъул администрациялъул кIудияб кIалгIаялъуб тIобитIана «Гумбет» газеталъул ва «Аварпресса.ру» порталалъул бетIерав редактор, Россиялъул Хъвадарухъабазул союзалъул член ХIамзат ГIизудиновасул асаразул сордо.",
        "Гьеб маданиябгун тадбир гIуцIана районалъул администрациялъул рахъкквейгун, Чалаби МухIамадовасул цIаралда бегеб МелъелтIа гьоркьохъеб школалъ. Творческияб сордо тIобитIана ООНалъул Генералияб Ассамблеялъ лъазабураб кьолбол халкъазул мацIазул халкъазда гьоркьосеб къоялъул хIурматалда.",
        "Бакълъулазул районалъул бетIер ХIажимурад МухIамадовасул цIаралдасан, дандеруссиналда гIахьаллъаразда баркиялъулаб кIалъай гьабуна муниципалитеталъул администрациялъул бетIерасул заместитель МухIамад Хъарагишиевас.",
        "Вечералда кIалъазе рахъана Дагъистаналъул Хъвадарухъабазул союзалъул председатель, халкъияв поэт МухIамад АхIмадов, Дагъистаналъул Хъвадарухъабазул союзалъул авар адабияталъул секциялъул нухмалъулев, литературияб «Гьудуллъи» журналалъул редактор МухIамад ПатахIов, Аваразул СМИязул Ассоциациялъул нухмалъулев, РАНалъул ДНЦялъул цIех-рехчи МухIамадрасул ГIумаров, филологиял гIелмабазул доктор, профессор МухIамад МухIамадов, МелъелтIа гьоркьохъеб школалъул нухмалъулей Эльмира МухIамадова, Россиялъул хъвадарухъабазул Союзалъул член ГIиса Шарапудинов, районалъул культураялъул ва туризмалъул отделалъул нухмалъулев ХIайбула ГIабдурахIманов ва цогидалги.",
        "Кинидахъ дий ахIана авар мацIалда назму",
        "МухIамад АхIмадовас абуна ХIамзат ГIизудинов махщел камилав шагIир, гъваридаб магIнаялъул асарал хъвалеб хъвадарухъан, халкъалъе хIажатал ва кIвар бугел суалал рорхулев жамгIияв хIаракатчи, жигараб гражданскияб позициялъул публицист вугин.",
        "«ХIамзат ГIизудиновас асарал хъвала ракI-ракIалъ, махщалида, жиндир хаслъиялда. Ваккула тарихиял темабазде, загьир гьабула гьанжесеб заман, вуго халкъалъулъ гIумруялъулъ, жамгIиял лъугьа-бахъиназул бакьулъ. ГIизудиновас мустахIикъаб куцалъ бихьизабула Дагъистан халкъазда гьоркьосел литературиял, тарихиялгун маданиял, этнополитикиял фестивалазда, форумазда, конференциязда ва симпозиумазда. Дун вохула, Дагъистаналъул хъвадарухъабазул цIияб гIелалда гьоркьов ГIизудинов гIадав пагьму-гьунар бугев чи гIун вачIиналдаса. Гьес лъикIал асарал рачIунел руго Дагъистаналъул маданияталъулъе. Баркала кьола гьаб творческияб сордо гIуцIаразе, Бакълъулазул районалъул нухмалъулезе, МелъелтIа гьоркьохъеб школалъе, киналго гIахьаллъаразе. Гьарула дирго гьудул, къаламцояв ХIамзат ГIизудиновасе кинабго лъикIабщинаб ва тIадеги цIия-цIиял тIахьал», – ян абуна МухIамад АхIмадовас.",
        "ШагIир ва публицист МухIамад ПатахIовасги бицана ГIизудиновасул творчествоялъул батIи-батIиял рахъазул ва жамгIияб хIаракатчилъиялъул.",
        "«Дун вохарав лъугьа-бахъинлъун лъугьана ГIизудинов Дагъистаналъул адабияталъул гIумруялъулъе вачIин. Гьесулгун 1999 соналдаса буго дир гьудуллъи. Гьесулгун дандбала маданиял, адабияталда хурхарал кIвар бугел суалал. ГIизудиновас «Гумбет» газета республикаялъул муниципалиял басмабазул бищун лъикIаздасан цояблъун лъугьинабуна. Дагъистан маданиял тадбиразда, улкаялда гуребги, гьеб тун къватIибехунги бихьизабула, загьир гьабула гьес. ХIамзат ГIизудиновасул асарал гъираялда къабул гьарула цIалдолез, гьесул буго бечедаб авар мацIалда асарал хъвазе гьунар-махщел. Нижеца ГIизудинов рикIкIуна гIолохъанав ва гьелдаго цадахъ цIубарав, щвалде щварав хъвадарухъанлъун», – ян абуна МухIамад ПатахIовас.",
        "– Халкъ цIуне, мацI цIуне, гIорхъаби цIуне!",
        "Авар басмабазул цолъиялъул нухмалъулев МухIамадрасул ГIумаровас бицана гьеб гIуцIиялъул хIалтIулъ ГIизудиновас гьабулеб жигараб гIахьаллъиялъул, журналистазул ихтиярал ва эркенлъи цIуниялде буссараб хIаракатчилъиялъул, авар мацIалда «Аварпресса.ру» портал, «Адабияталъул сагIат» передачаби ва цогидалги проектал гьес рачунел рукIиналъул.",
        "Лингвист МухIамад МухIамадовас кIвар буссинабуна мацI цIуниялъе ГIизудиновас гьабулеб хIалтIуде.",
        "ХIамзат ГIизудиновас цIалана жиндирго цIиял кучIдул, бицана басмаялде бахъизе тIехь хIадуриялъул, 1999 соналъул лъугьа-бахъиназул, Рекъав Тимурица Дагъистаналде чабхъенал гьариялъул ва цогидалги темабазда асарал хъван ва хъвалел рукIиналъул.",
        "Бакълъулазул мухъалъул бетIер ХIажимурад МухIамадовасул цIаралдасан гьесул заместитель МухIамад Хъарагишиевас ХIамзат ГIизудиновасе кьуна хIурматалъул грамота ва гIарцулаб сайгъат. Районалъул цо-цо гIуцIабазул вакилзабазги баркана шагIирасда.",
        "Художественниял номераздалъун тадбир берцин гьабуна Россиялъул халкъазул гIадатияб маданияталъул бакълъулазул централъул концерталъулгун театралияб коллективалъул актераз ва кочIохъабаз. ГIизудиновасул асарал цIалана МелъелтIа гьоркьохъеб школалъул цIалдохъабаз. Гьел лъикI хIадурун ругоан авар мацIалъул ва литератураялъул мугIалимзаби ХIабизат Амагаевалъ ва ХIабизат Бекмирзаевалъ. Кьурдуе махщел бихьизабуна районалъул лъималазул искусствоялъул школалъул «ГьитIинал магIарулал» кьурдул ансамблялъ.",
        "Аваразда нахъа пачалихъ букIарабани…",
        "МагIарул басмаялъул цебесеб номералда бахъараб авар мацIалъул мугIалим, ТГУялъул профессор Резо Абашиялгун букIараб гара-чIвариялъул ахир кьолеб буго гьанжесеб номералда.",
        "Гуржи мацIалда гурел, Грузиялда гIумру гьабулел цоги халъказул мацIазда газетал, журналал риччаларищ къватIире?",
        "Эрмени, азерабайжан мацIазда рахъулел гьединал СМИял руго Грузиялда: газетал, журналал, телевидение. Эрмениязул ва падаразул цIикIкIараб къадаралъ гIумру гьабулелб буго Грузиялда. Гьединлъидал гьезул мацIазда дарсал кьолел школалги дагьал гьечIо. ХIукуматалъул цIияб прогаммаялда рекъон, хасго цIикIкIараб кIвар кьолеб буго пачалихъияб гуржи мацI лъазабиялде. Падар ва эрмени миллатазул кIинусго студентас ТГУялда гьедин гуржи мацI лъазабизе байбихьаралдаса лъагIелгIаги батила. ХIукуматалъул идарабазда хIалтIизе гуржи гуреб миллаталъул Грузиялъул гражданинасада ракIалда батани, гьесда чара гьечIого лъазе ккола пачалихъалъул мацI.",
        "Гьанир риччалел эрмениязул ва падаразул алфавитал гьезул пачалихъаздаго гIадалищ ругел ялъуни гьезиеги, аваразего гIадин, гуржи алфавиталъул кьучIалда цIияб хъвай-хъвагIайищ нужеца ургъараб?",
        "УргъичIо. Эрмениязул цIакъго некIсияб жидерго алфавит буго, азербайжаназул басмабиги, АРалдаго гIадин, латиницаялда рачIуна къватIире.",
        "ЮНЕСКОялъул цIех-рехазда рекъон, Северияб Кавказалъул мацIал рикIкIун руго тIагIиналда хIинкъи бугеллъун. Гьездаго гьоркьоб рехсон буго авар мацIги. АхIвал-хIал гьелде ккеялъе кинал гIиллаби рихьулел дуда?",
        "Грузиялда гIемер руго эрмениял ва падарал. Гьезул мацIазул рахъги квеш гьечIо гьаниб. Щайин абуни, гьезул ихтиярал цIунизе къачIан чIун, аскIорго кIиябго халкъалъул пачалихъал рукIун. Дун политик гуро. Амма мацIазул гIалимчи хIисабалда, гьединаб хIукмуялде вачIунев вуго. Эрмениязулги падаразулги гIадал пачалихъал аваразулги Шималияб Кавказалъул цоги миллатазулги рукIаралани, гьезул мацIалги гьанир жеги лъикI цIунун рукIинаан. Гьеб хIужаялъ рес кьолеб буго эрмениязе ва падаразе Грузиялда жидерго мурадал рилълъанхъизаризе (гьездаго гьоркьоб - мацIазул политикаги). Масала, гъобго удин мацIалде тIадруссани, литературияб гуреб удин лугъаталда кIалъалеб кIиго росу хутIун буго дунялалда – цояб Грузиялда, цогидаб – Азербайжаналда. Амма гьеб мацI литературияб кколаро. Гьединлъидал Грузиялъул ХIукуматалъ гьезие кумек гьабулеб гьечIо удиназул школал рагьизе ва цогидалги жидерго миллат цIунулел тадбирал гьаризе. Ниж, мацIалъул гIалимзаби, гурони, гьел суалазде кIвар кьолев чи гIемер кколев гьечIо.",
        "Мунго тбилисиялъулавлъун рикIкIунищ дуца? Бокьилаан чанго рагIи дурго гIумрудул нухалъул хIакъалъулъги абуни.",
        "ХIалтIизе Тбилисиялде кканиги, дун ккола Абхазиялдаса мегрелав. Гьавуна 1958 соналда.",
        "Гьезде хIажалъи гьечIилан абун, рахьдал мацIал кIочоне толел яги лъазего гьаруларел «церетIурал» гIадамазул рахъалъ щиб абилеб дуца?",
        "БитIараб буго, ингилис мацIалда данде ккун, авар ва удин мацIазде кьолеб кIвар ва гьез тIуралел масъалаби гьитIинал руго. Дида гьабсагIат ракIалде рачIана гьаб Тбилисиялъул Университеталъе кьучI лъурав Иванэ Джавахишвилил рагIаби: «Лъай бугев щивав гуржиясда тIадаб буго Кавказалъул халкъазул мацIалги тарихги, нилъерго гуржиязул гIадин, гъваридго ва щвалде щун лъазаризе», - абурал. КIиго-лъабго соналъ цебе гьаниб телевидениялдасан гьарурал «рищиязда» бищун аслиял гуржиязда гьоркьов рехсон вукIана Иванэ Джавахишвилиги. XX гIасруялъул гуржиязда гьоркьоб гьесие тIоцебесеб бакI кьелаан дицаго. КигIан тIибитIараб мацI ингилисазул батаниги, Кавказалъул мацIал нилъеца рехун тезе гьечIо. Гьел рехун тезе гьечIо тIоцебесеб иргаялда нижеца, Арнольд Степанович Чикабавал цIалдохъабаз. Чанги махщел камилав специалист хIадурана гьес. Гьесул школа хвезе тезе бегьуларо ва ракIалда гьечIо. Кавказалъул цо кьибил , цо тарих, цо гIумру буго. Жиндирго миллат бокьулев чиясе киналго кавказияги рокьизе ккола. Дагъистаналдаса дир махщелцоязда гуржи мацIги лъала. Исана ТГУялъул ХIурматияв докторлъун рагIизавуна ГIиса ГIабдулаев. Дие кьолеб тIехьалда гуржи мацIалда гьабуна гьес хъвай-хъвагIай. Гьанир цIаларал цоги гIалимзабаздаги лъикI лъала гуржи мацI - ГIабдулкъадирил МухIамадидаги, Борис Атаевасдаги, цогидаздаги. Хунзахъе щваравщинахъе дир магIарул гьудулзабаз дида абулаан.,Москваялъул футболалъулаб «Динамо» клуб кигIан бокьаниги, гуржиязул «Динамоялъул» рахъкколин жидецаян. Гьадин цоцазулъ рекъон, гьудуллъиялда рукIине ккола кавказиял.",
        "2011 сон",
        "ЦебегIан заманалъго цо нилъер вузалъул профессорас абун буго, вабааабай гьаб нилъер хIалтIул санагIалъиялдейин, моцIи-моцIие кьолеб харжгийин, свак лъалалдего щолел гIодоркъоялгийин, багьа-багьана батун байрамкъоялгийин, тIубараб рииялъ отпускгийин, амма гьал цо студенталги рукIинчIелани, кигIан цIакъаб бакIдай аб нилъер институт букIинеб букIарабилан. Гьединго, гьал нилъер тIадчагIазеги гIадатияб халкъалъул кIудияб квал-квал буго. Щиб багьана батунги гьеб дагьлъизабизе, дагьлъичIони, гьаз квер битIаралъубе гIиял рехъен гIадин бекерулеб бетIергьечIазул ва гIинккунбачазул улка къваригIун буго азие. «Халкъалъул лагъзадерил» лагълъиялда буго халкъ!",
        "Гьенин букIинчIого букIине щибха халкъалъ гьабулеб бугеб ва щиб хIасил кколеб бугеб?",
        "Щибниги кколеб гьечIо! КIкIалахъги рукIун магIарда тIад ругезда гаргадун, щиб хIасилха ккелеб? Дозда нилъ рагIуларо. РагIизе гIингицин тIамуларо. Дозие нилъ руго квал-квалалъе рижарал чагIи.",
        "ХIакимзабиги халкъги буго кIиго батIияб дунялалда ругел, кIиго батIияб нухдасан унел, кIиго батIияб бербалагьи дунялалде бугел ва киданиги цоцазда рихьуларел ва дандчIваларел чагIи.",
        "ТIасаги рукIун жидерго напсалъе, чехьалъе, черхалъе, чвантаялъе данде кколебщинаб гьабулел тIадчагIи. Гъоркьаги рукIун, леееейила, гьедин гьабугейила, нуж гIанталищила ругел, гьеб бакIалда нужеца гъулбасани, нижее квартираялъухъ кьезеяли кин гурин, квине жоялъецин гIоларо аб харжила, леееее, мун гIадаллъунищ вугев, лъоге гьеб гъулбас, гьаб рокъоса къватIиве гъуни, дун киве инев, площадалде вачIинаха палаткаги чIван хъизан лъималгун энив вукIине!!! Леееее, дуца гьабулеб щиб, цойги нухалъ цIале гьеб кагъааааат!!! Гьеб жо БетIерас тасдикъ гьабуни, чIванаха нужеца дагъистаналда ругел щинал миллатал!!! ЧIаааа, леееее, цойги нухалъ цIале, ургъе, хъваге гьедин, бегьуларооооо!!! Нижеда гьеб унтула, речIчIуге халкъалда, унтизабугееее! Гьабуге дагъистаналъул гIакъилаб, бахIарчияб, махщалилазул цIураб, берцинаб, гьайбатаб халкъалъул, жал кисан рачIарал ва щалали лъалареб цо пикруги бугеб, цо мацIги бицунеб, цокьерал чахъабазул рехъен… ГIакълу гьечIеб дегIен ккани, кьурса гъоркье ине хIинкъи буго мугIрузул улкаялъул.",
        "Халкъги бугоха батIи-батIияб пикруялъул, даражаялъул, лъаялъул, гIакълуялъул, тарбиялъул, сабруялъул гIадамаздасан данде гьабураб могьол хьаг гIадаб жо. Цо-цо ккун мугь эхеде кIанцIунилан хьагихъанасе бугеб зарал щиб? ТIад тIалъелги лъун телаха…",
        "Нужеда киданиги гьедин хьагиниб гьалделеб могьол хьаг бихьарабищ? Цо лъалеб лъалареб хIалалъ багъа-бачарилеб гIадин букIуна доб. Цинги цо бакI-бакIалъан тапппилан речIчIун бачIуна ва добсагIат речIчIараб бакI лъачIого тIагIуна. Гьедин букIуна халкъги. Жибго жиндаго жаниб гьалделеб. Цо-цо жиндир пикру къватIибе загьир гьабулев чиги камуларо, амма хIасил кколаро. Хьагил бетIергьанас цIа рекъезабула ва тIад тIалъел лъола. Щайха асие хьагил гьаракь, гIиндалъелазда (наушниказда) жаниб берцинаб бакъанги тун. Мугь тIасан чваххунги бачIун сверухълъиго хвезабизе лъугьани, хехго цIа свинабула, щибдай гьалъие гIолеб-гIолареб рахъилан хал-шал гьабула. Гьединго: дозда нилъ рагIизе ккани ахIизе ккола кинабго халкъалъ цадахъ. Гурони рагIуларо.",
        "Цо рагIиги рагIуларо дозда. Дозул гIинда чIван рукIуна доздаги тIад ругез абураб гурони рагIуларел гIиндалъелал. Зама-заманалдасан ГIаршин-Маллаланил кечIги букIуна гьел гIиндалъелазда жаниб: «ГIарац бугищ? Буго! Буго!» - йилан. Халкъилая? Гьелдаса санагIалъи гьечIеб жо щибго дандчIвачIо «халкъалъул лагъзадерида».",
        "Зама-заманалдасан, жидеего ракIгъеялъе, рищиялилан цо тиятир хIала аз, халкъги цадахъ хIазе бачунеб ххвелги гьабун. Гьале гьанжеги, халкъалъухъа гьаркьал ракIаризе санагIалъаби гьаризейилан кIудиял гъурщазул танкги кисиниб лъун, байбихьана аз тиятир. Гьебги гьечIищха захIматаб хIалтIи, щибалиго лъалареб халкъалъе гIоло гьабизе кколеб. Гьелъги бахъинарищ азул халкъалда ццин. ХIалхьиялда рукIине рес букIарал чагIи, халкъалъе тиятир бихьизабизе цере рахъине кколел ругелъул. Цо жидеего кIудияб зарал кколарел гIадал чагIи, халкъалда жидер хIалтIул кьогIлъи бихьизе, жанир тIамула, ахIи-хIур гIодобцарабго къватIире риччазе. ЦIакъго кьариязда хъвазеги кIоларо, кIвараб жогIаги гьабичIогоги чIоларо. Халкъалъе гIоло)).",
        "Тиятир лъугIарабго рукIалиде ккола ва лапан гIодобе биччала кинабго. Дораааа тIасаги рукIун халкъалда опытал лъолел, цIа рекъезабулел тIадчагIиги рукIуна, цин гьалдон, ахIдон, хадур гIодоре риччан, лъиего зарал гьечIеб багъа-бачариялда халкъги букIуна.",
        "Ал кIиялго руго кIиго батIияб дунялалда ругел чагIи. Цоцазда я рагIуларел, я ричIчIуларел."
    ]
}