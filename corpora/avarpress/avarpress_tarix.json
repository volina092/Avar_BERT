{
    "texts":
    [
        "Къорода ва гьелда сверухъ росабалъ вукIарав имам Шамилил наиб - Къородаса Багъатар (яги Багьадур, Багъатур, Богъатар). Бажарарав ва таваккалав нухмалъулев.",
        "Гьесул хIакъалъулъ чIванкъотIарал баянал ратулел гьечIо жеги тарихияб ва популярияб литератураялда. ГьанжелъагIан лъалеб букIинчIо мухIканго щиб росулъа гьев наиб кколев вукIаравалигицин.",
        "Шамил имамасул наибзабазул хIакъалъулъ рагIа-ракьанде щун тIоцебе монография хIадурарав тарихчи Юсуп Дадаевас хъвалеб буго: «Багъатар Шамилил наиблъун вукIиналъе нугIлъи гьабулеб цохIо документ буго (басмаялда бахъараб). Гьеб ккола 1847 соналда Багъатарица Гъази-ГIалихъеги Юзбашихъеги битIараб кагъат. Къо-моцIги гьеб кагъат битIулеб росу-ракьалъул цIарги бихьизабун гьечIо гьес».",
        "Гьадинаб магIнаялъул кагъат кколаан гьеб:",
        "«ХIурматиял гьудул-гьалмагъзаби – Гъази-ГIалидеги Юзбашидеги наиб Багъатарил рахъалдаса салам буго.",
        "Хадубго лъазабулеб буго нужер росдал гIадамаз тункIихер баччизе къайи хIадуризе кколиланги. Метер, гьатIанкъоялъ, Шамилихъе гьеб тункIихерги босун ине бокьун буго дие. Нужеца дихъе метер радал хехлъи гьабун нужерго чи ГIамириласул вас Давудги витIе. КъваригIун вуго. Тана».",
        "«Наибы и мудиры Шамиля» абун Юсуп Дадаевасул монография къватIибе бачIун хадуб 2012 соналъул 4 февралалда МахIачхъалаялда халкъазда гьоркьосеб конференциялда МухIамад Абакаров цевевахъана гIандалаз Кавказалъул рагъда гьабураб гIахьаллъиялъул докладгун.",
        "Гьебго соналъ басмаялда бахъана гьесул гIелмияб макъалаги. Чанго батIияб бакIалъа хIужабиги данде гьарун, авторас гьенир рехсон руго цереккун лъалел рукIинчIел Кавказалъул рагъул гIахьалчагIазул цIарал. Гьединго тIатинавун вуго ГIандаллъиялъул 15-явго наиб. Гьезул цояв ккола дов Къородаса наиб Багъатарги.",
        "Гьелдаса кIиго сон ун хадуб «ГIандалал» абураб альманахалда «Военная история» абураб рубрикаялда гъоркь бахъана гьесулго гIелмиябгун цIех—рехалъул макъалаги «Андалал в 20-50 годах XIX века в контексте народно-освободительной борьбы народов Северо-Восточного Кавказа под руководством 3-х Имамов Дагестана».",
        "Масала, тIарикъаталъул шайих Жамалудин ал-ХIусайниясул вас Гъазигъумекиса саййид ГIабдурахIманица Дагъистаналъулги Чачанлъиялъулги гIадамазул хIакъалъулъ хъвараб ракIалдещвеязул тIехьалда гьечIин ккола гьев Багъатар наибасул бицен.",
        "Гьединлъидал РАНалъул «Восточная литература» абураб басмаялъул сайталдаги кибха гьеб букIинеб? (Жибго гьеб тIехьалъул электронная версия буго гьениб). Амма тексталъул факсимилеялда буго Багъатарил цIар.",
        "Щибха гьелъул магIна?",
        "Гьеб тIехь басмаялда бахъулаго, ургъунгойищ, яги цо тохал-хал гьабичIогойищали, 219-са байбихьун 254-лде щвезегIан тIанчал гьоркьор риччан руго.",
        "МухIамадсагIид СагIидовас гIарабалдаса буссинабураб гьеб бетIер тIубанго бахъун буго 1996 соналда «Наш Дагестан» журналалда.",
        "ЧIохъ росдал хIакъалъулъ Гъазигъумекиса ГIабдурахIманица гьадин хъвалеб буго: «ЧIохъ росу буго борхатаб гохIда. Шамилица кодобе босилалде гьеб кутакалда бечедаб росу букIана. ЧIохъ росу бахъулаго гьадинал камиял ккана:Болъихъа наиб ХIажиясул къокъаялдаса 13 чи чIвана, 20 чи лъукъана.",
        "КIаратIаса наиб ГъалбацIдибирасул къокъаялдаса лъабго чи чIвана, 16 чи лъукъана.",
        "Бекьилъа наиб МухIаммадил къокъаялдаса чIвана 10 ва лъукъана 20 чи. НурмухIаммадил къокъаялдаса – 14-яв чIвана, I4-яв лъукъана, КъебедмухIаммадил къокъаялдаса чIвана щуго, лъукъана 21. Хунзахъа МухIаммадил къокъаялдаса – 15 чи чIвана, 28 чи лъукъана. Инхоса СагIитил къокъаялдаса – 9 чи чIвана, 16 чи лъукъана.",
        "Кинавниги чIвана 69, лъукъана 135 чи. Имам Шамилил тIехьалдаги буго гьелъул хIакъалъулъ. Гьонодаса ГIумарилги, Гьидалъа ГъазимухIаммадилги, Къородаса Багъатарилги,ГьоцIалъаХуданатилмухIаммадилги къокъабазулъ кинал камиял ккаралали лъаларо. Амма нижер аскаразе кIудияб ками ккола гьеб».",
        "Лъалеб букIахъе, ичIго къоялъ рагъги гьабун, 1845 соналъул 25 февралалда Шамилица ЧIохъ росу мукIур гьабуна. Гьеб заманалдехун Багъатарги наиблъун вукIана.",
        "Имам Шамил асир гьавизегIан Багъатар наиблъун вукIараблъи хIакъаб буго (1859 соналъул 25 маялде щвезегIан). Гьелъие нугIлъи гьабула Къорода къадилъун вукIарав Сугъралъа ГIумарихъе Шамилица хъвараб кагъаталъ:",
        "«Шамилихъа гьесул вац ГIумарихъе. Аллагь разилъаги дудаса. Хадуб. Унголъунги Багъатарида тIад къараб гьир кутакалда кIудияб буго. Дун намуслъун вуго рукъалъул хIалтIиги рехун тун, кIвахI гьечIого нилъее хъулухъалда чIун вугев гьесукьа. Гьанже дица дуе буюрулеб буго - Багъатарил рокъоб хIалтIи хIалтIи гьабизе Къородаса чанго чи валагье вагъизе гьунарги гьечIев, жиндирго гьабулеб кIудияб пишаги гьечIев. Нилъее гIоло гьесул жиндирго хIалтIи чIун хутIулеб бугелъул. I275 сон, шаввалалъул 22 (25 май, 1859)».",
        "Багъатар наибасул хIакъалъулъ дагьа-макъабго бицен дандчIвала Къородаса журналист МухIамад Къебедовасул тIехьалда – «Къорода ва къородисел: тарих ва рукIа-рахъин».",
        "«Цо къватI Гьонода, кIиго къватI - Къорода» абураб бутIаялда ГIамирхан ГIамирханов абун цо кIудияв чияс бицунеб буго ригь араб мех букIанила гьев наиб Багъатарил. Гьеб мехалда чIагIа гьекъон дагьав кеплъарав гьесда тIасан Шамилиде гIарз бахъизе журанила росуцоял.",
        "Амма гьесул вас Юсупица абунила жив инин инсул тIагъурги босун Шамилихъе, кинабго бицине. Имамас, тIаде къабул гьавун гьев Юсупгун, гьикъа-бакъаранила. БичIчIанила имамасда жиндир наибасул бугеб хIал. Гьеб мехалда жиндирго аскаралда гIарцул иш тIубалев чиги ахIун, Багъатарие гIарцул сайгъат гьабунила Шамилица.",
        "Гьелдаса дагьабго заман индал, Юсупица лъади ячуна. Гьесие ясги гьаюла. Амма гьелдаса хадуб цойги нухалда ригьин гьабизе хъван букIун буго къисматалъ Юсупие. Гьейги Гьонодаса ячуна – МухIамад – Амин наибасул гIагарай яс. Гьейги гьадав ГIамирхан абурав чиясул тухумалъул гIадан йикIуна.",
        "Къородаса чIужуялъе гьаюрай Юсупил яс кьола ИсмагIилилазул тухумалъул чиясе.",
        "Гьединлъидал ИсмагIилил вас ХIажияс цIакъ чIухIадго абулила Гьонода жиндир 80-ниги цинагIал вугилан.",
        "Тарихалъе гIураб кьучI гьечIониги, гьеб хIужаялъги тасдикъ гьабула Къорода Багъатар абурав наиб вукIин.",
        "Къородисезда лъалел тIокIал батIиял биценал яги хIужаби гьечIо гьесул хIакъалъулъ. ГIемерисезда лъалевгицин ватичIо гьединав чи наиблъун вукIараблъи.",
        "Гьединго лъалеб гьечIо гьев вукъараб бакIги.",
        "1886 соналда гьабураб халкъалъул хъвай-хъвагIаялда рекъон, Къорода ватана Багъатар абун цIар бугев ичIго чи. Гьезул ригьалъухъ балагьун, доб мехалда наиб Багъатарил букIараб ригьалъул чи гьенив гьечIо. Гьеб заманалдехун чIагоги вукIун ватиларо гьев.",
        "Гьезул сияхIалда Юсупин цIар бугев Багъатарил васги гьечIо. Яги гьеб хъвай-хъвагIай гьабулеб мехалда Юсуп росулъ вукIун ватиларин, живго Багъатарги хун вукIун ватилин тезе бегьила.",
        "№48:Гирайлав, Багъатарил вас, 35 сон, (I886 с.);",
        "№49: МухIамад-ГIали, Багъатарил вас, 49 сон,",
        "№72: Къебед, Багъатарил вас, 33 сон;",
        "№II6: ХIажияв, Багъатарил вас, 40 сон;",
        "№I35: МухIамад, Багъатарил вас 62 сон;",
        "№I4I: Багъатар, Багъатарил вас, 43 сон;",
        "№23I: ХIажимухIамад, Багъатарил вас, 30 сон.",
        "Гьезул кинав наибБагъатарил васлъун, яги гIагарав чилъун вукIине бегьулебали, лъалеб гьечIо. Лъалев чияс «Миллаталде» яги дихъе хъвани бокьилаан.",
        "ТIадехун хъваралда рекъон, Гьонодаса гIаданги ячун Багъатарил вас Юсуп гочун вуго Гьоноде. ИсмагIилил вас ХIажияс, жиндир Гьонода 80 вацгIал, яцгIалзаби ругилан бицун букIараб хабарги ракIалде щун, дица цIех-рех гьабуна гьелъул. ХIакъикъаталдаги, 1886 соналъ Гьонода хъизамазул хъвай-хъвагIай гьабулеб мехалъ хъван батараб баяналда рекъон, Багъатарил вас Юсуп вуго гьеб сияхIалда. Гьелда рекъон, чIванкъотIун абизе бегьула нижеда батараб баян тарихиял хIужабазде мугъчIвайги гьабун хъвараб бугилан. Гьенив бицен гьабулев Юсупги ккола Шамил имамасул вукIарав наиб Багъатарил вас, вукъунги гьев Гьонода вукъун вуго. Гьелъ буго нилъеда гьесул хоб Къорода батичIебги.",
        "Ахиралдаги гьаниб тIаде жубазе бегьула Багъатар абураб цIар букIана киназдаго лъалев магIарул хъвадарухъан ХIажиев Багъатаридаги (1951-1978). Амма Шамилил наибасул наслуялъул чи гьев вукIараблъи тасдикъ я гьесул гIага-божараз, я росуцояз гьабулеб гьечIо.",
        "Аллагьасул цIаралдалъун байбихьула, Жив дунялалда муъминзабаздаги капураздаги гурхIулев, ахираталда муъминзабазда гурони гурхIуларев.",
        "Бищунго хирияб свалатги саламги лъеги цIакъго тIадегIанал гIамал-тIабигIатал кьун Аллагьас жив вижарав, нилъер саййид МухIаммад (с.т.гI.в.) аварагасда, гьесул агьлу-хъизамалда, асхIабзабазда ва гьесда нахърилълъараздаги.",
        "Гьелда хадуб:",
        "Гьаб буго ТIадегIанав Аллагьас дие кьурал нигIматазул къокъабго баян. Дица гьаб данде гьабуна, кив вугониги ва кидал бугониги инсанас жиндир гIамалги ниятги лъикIлъизабураб мехалъ щолеб лъикIаб хIасилалъулги, гьелда тIад балеб пихъалъулги пикру гьабизе бокьарасе ракIалде щвезабилъунги ва квербакъилъунги жиб букIине. Жив квешлъи бокьаразул гIайибалдасаги тIадецуялдасаги хIинкъичIого, бакIги заманги цIехечIого, жинца ракIги чIезе гьабун, захIмалъабаз квалквал гьабизе кколарин дидаго бажарулеб жоялъейин абун. Жеги жиндир ракIги чIарав, цогIаги жо рагIа-ракьанде щун тIубазабизе бажаруларинги абун, гьеб ишалде гъорлъе лъугьунарев чиясулги гIузру къабул гьабизе мустахIикъаб гьечIин абун.",
        "ТIадеги аби буго: «Дуца дурго лъикIлъаби рехсе ва квешал рахъалги рахчеян!»",
        "Гьеб букIана АхIулгохIда имам Шамил (къ.с.) /тI.1б/ сверун ккураб, гьенисан хвасарлъун, Чачаналде араб заман.",
        "Цо нухалъ Даниялбекил чуял кваназарулев чияс бицана, жинца гьесул [Даниялбекил] чуял закаталъул боцIул лъабил бутIаялдасан кваназарулин. Гьелъие жавабалъе дица абуна: «Гьеб гьукъараб бугогури», – ян. Гьебмехалъ Даниялбек хIинкъун виха-хочун лъугьана: «Мугьажиразул чуял кваназаризе бегьуларебищ закаталъул боцIудаса?» – ян. Дица жаваб гьабуна: «Мунги гьелги цого хIалалда гьечIо. Щайгурелъул дуда кодоб гIураб боцIи-мал буго, закаталъул боцIуде ккараб хIалги дур гьечIо», – ян. Дир рагIабаз гьев кантIизавуна, ва тIокIалъ закаталдаса жиндирго чуялги кваназаричIо.",
        "Цоги нухалъ дунги Даниял-султIанги, гьесул таржамачиги цадахъ рукIаго гьес дидехун вуссун абуна: «ГIемерав чи бодулъа рокъоре лъутулел руго. Гьез абулеб буго жидеца туснахъ гьариго тIаса бищилин гьаб гIаскаразул захIмалъаби ва гIакъуба хIехьеялдасаян. Дие бокьун буго гьединал чагIазухъа, тамихI хIисабалда, боцIи бахъизе, цогидал лъутиларедухъ», –абун. Гьелъие дица гьадинаб жаваб гьабуна: «Мискинав, ресукъав чисухъа боцIи бахъизе дур щибго ихтияр гьечIо», – абун. Гьеб суалалда хурхун гъосулги дирги кIудияб бахIс ккана, ва ахиралда гьес цехана: «Цо тIеренабгIаги нух батизе рес гьечIищ гьелъие?»– ян. Дицаги жаваб гьабуна: «Гьелъие кинабгIаги нух гьечIо», – ян. Цинги Диниялбекица буюрухъ кьуна тамихI хIисабалда мискинчагIи туснахъ гьаризе ва бечедазухъа боцIи бахъизе!",
        "(Дир рахъалдаса) цо кинаб бугони лъикIлъи гьабурасде дица абулаан: «Гьеб наиб Даниял-султIанил баракат буго нужее», – ян. Кьварараб тамихIалъе хIукму къотIарасдаги абулаан: «ХIакълъунго, дуе гьаб шаргIалъул хIукму буго», – ян. Гьеб кинабго дица гьабулеб букIана тIад тарав хIакимасда хадуб халкъ билълъиналъул ва гьесдехун гьезул ракIал гьетIиялъул мурадалда.",
        "Дица киданиги, балъго ялъуни тIатун, хIилла-рекIкI гьабичIо дирго халкъалъе ялъуни тIад тарав хIакимасе – бусурманав вукIа, капурав вукIа.",
        "Дица дирго цевесев чиясул (гIагарасул) хьул лъезе течIо жиндир тIекъаб иш ва гьереси дир кумекалдалъун билълъанхъизабиялде, жиндир ритIухълъи чIезабулев рикIкIадасев чиясул (ай, чиярасулги) хьулги къотIизе гьабичIо. Дица тушманасдаги гьудуласдаги бихьизабуна хIакъаб жоялъул кьогIлъиги, ритIухълъиялъул гьуинлъиги. Дица киданиги малъичIо батIулаб дагIба гьабизе, гьересияб нугIлъи гьабизеги, гьединго рекIкIаб гьа базеги. Дун кидаго ракIбацIцIадав вукIана дида аскIор гIакълу данд базе рачIаралгун. Гьединлъидал диргун гIакълу данд базе рачIунаан ритIухълъи бокьарал, амма дида аскIоре къалароан гьереси ритIухъ гьабизе къваригIаралги, зулмучагIиги. Аллагьасе рецц буго. АлхIамдулиллагь!",
        "Дица киданиги дихъа гIелму босулел мутагIилзаби дирго мурадазде цIачIо, кинниги, хIаракат бахъулаан гьезда бичIчIизабизе, дир хIисабалда гьезие пайда гьабилин абун ккараб жо. Дица киданиги балеб какилъги цIалулеб хутIбаялъулъги кIарчанлъи-такъсирлъи биччачIо, даимго дидаса мустахIикъав цевеги виччалаан.",
        "Дун киданиги дагIбаялде лъугьунароан гIелмиял суалазда тIасан, дир хIисабалда, дунго витIараб гьечIеблъи лъалаго. БатIияв чиясул ритIухълъиги дица къабул гьабулаан, гьелъиеги дун мукIурлъулаан. Гьелда жанибги дида ТIадегIанав Аллагьасул кIудияб баракат батана.",
        "КIиго дагIбадуласда гьоркьоб рекъел-маслигIат дица хIалица, кIал гьикъун гьабизабулароан, дицагоги гьелда гьоркьоб гIахьаллъи гьабулароан. Дица гьезухъе рекъел-маслигIат гьабизе батIиял чагIи ритIулаан.",
        "Дица цебехунги бицун букIана дир ритIухълъиялде бугеб рокьиялъулги, зулму хIехьезе кIунгутIиялъулги, лъидаса гьеб лъугьунеб бугониги ва лъил рахъалде гьеб балагьараб бугониги.",
        "Муфтилъун вугебгIан заманаялъ, къади яги хIаким теялда хурхарал суалазда сверухъ, дун лъилниги мурадалда нахъвилълъинчIо ва хIал рекъезабичIо.",
        "Гьеб кинабгоги Аллагьасул гурхIел буго диде, гьесул бербалагьиги кумекги буго дие гьабулеб, кигIан дун гьелъие мустахIикъав гьечIониги. ТIадегIананав Аллагьасе рецц буго киналъухъго!",
        "ТIадехун рехсарал гIунгутIаби гъорлъа камурав цогIаги чи дида данд чIвачIо дир гIасруялда жаниб.",
        "Цо нухалда цо гIакъилав ва кIалъазе махщелги бугев гIалимчиясда дица абуна: «Дидаса цIикIкIараб гIелмуги, бегIераб пагьмуги, пасихIаб берцинаб мацIги букIаго,/тI.2б/щай нуж битIараб ва кьучIаб рагIиги ккун рукIунарел. Нужерго ялъуни цогиязул напсазул гьесизариялда рекъон мекъса инчIого яги гьел хадур цIачIого, нужедаго гIадамалги божизе ва гьелги нахърилълъине?» – ян. Гьес жаваб гьабуна: «Мун байбихьудасанго кьучIаб нухдаса кьуричIого унев вуго, гIадамалги божула дур рагIабазда. Нижеца нижер напсал гьедин ругьун гьарун гьечIелъул, гьанже нижеда гIадамалги бужулел гьечIо, кигIан нижеца битIараб бицаниги ва хIакъаб чIезабизе хIаракат бахъаниги», – ян. ХIакъикъаталдаги, гьеб иш гьес бицухъе буго.",
        "Цоги нухалда гIелму цIаларав цо наибасда дица абуна: «Дуда рекъараб гьечIо къадизабазул хIалтIаби дудего тIаде росизе ва гьезда гьоркьове лъугьинеги», – абун. Гьебмехалъ гьес дие жаваб гьабуна: «Дица гьедин гьабичIони, халкъ дидехун буссунеб гьечIо», – ян. ХIакълъунго гьеб гIамал цIакъ лъикIаб гуреб, рекъечIеб гIамал буго. ТIадегIанав Аллагьас битIараб нухда ккезе кумек гьабеги!",
        "Дица байтулмалалдаса босараб ва кьураб боцIул хIисаб гьабун кинабго жо кагътиде босун хъвалеб букIана. Дун муфтиясул хъулухъалдаса гIодов тун хадуб, дица гьел хъвай-хъвагIаял Даниялбекихъе кьуна. Гьес абуна: «ГьанжелъагIан гьаб иш лъицаниги гьадин гьабун букIинчIо», – ян.",
        "Цинги дун тIехьги босун Назаровасухъе вилълъана. Дихъа гьебги босун гьес абуна: «Мун гьаб тIехьги босун дихъе вачIун вукIинчIевани, нилъеда гьоркьоб щибгIаги лъикIаб жо букIунароан. Гьанжейин абуни, мун дир гьудул вуго», – ян.",
        "Диде дагьаб гIайиб гьабун гIадин кIалъана дов: «Дун гIадинав чиясда рекъараб букIанила жив гIадинав хIакимчиясухъе некIого зиярат гьабизе», – абун. Дида гIайиб гьечIолъи бихьизабуна дица, вачIинчIого хутIиялъе ккарал гIиллабиги рицун. Гьевги гьезда разилъана. Гьесда сверухъ ругелщиназ, хIатта гьеб къоялде щвезегIан дида рихьичIезгицин, дидехун хIурматияб бербалагьи гьабулеб букIана.",
        "Гьеб заман цо-цо хIалихьатал жанисан ракIхъубал чагIазул ракIчIун букIана, дунги дида релълъаралги шаригIат цIунун жал хьвадулел рукIарал гIадамал, ракьул гьумералдасан тIагIизарилин яги руха-кьабун гIодорегIан гьарилин абун. Амма: «ТIадегIанав Аллагьас цIунула хIакъикъияб куцалъ жинда иман лъурал чагIи. ХIакълъунго Аллагь кIудияб цIоб-рахIматалъул гурхIел-рахIмуялъул бетIергьан вуго». [Къуръан 22:38].",
        "Кармелин гьелда разилъана ва нахъвуссун Шурагьиве ана. Цинги гьенисан гьес ругьел битIун бачIана диде, Меликовас жиндир рагIаби къабул гьаричIин, диде амруги гьабуна дунго айин гьесухъе. Дун Меликовасухъе вилълъана. Гьес дун хIурматалда тIаде къабул гьавуна. Дица гьесухъа рагIи босана, дица бицунеб жоялъухъ ццим бахъинчIого гIенеккиялъе. Хадув дун лъугьана гьеб къадиясул хъулухъ тIаде босичIого хутIиялъе дирго ругел гIиллаби-гIузраби баян гьаризе.",
        "Дица бицунелъухъги лъикI гIенеккун, гьес дидехун гьадинаб калам гьабуна. СубхIана-л-Лагьи-л-ГIазим! Дица гIажаиблъи гьабуна гьев чиясул цIодорлъиялда, гьес дидехун гьабураб каламалъул пасихIлъиялдаги. Киналго дир гIузраби гьес бигьаго нахъчIвана ва гьеб хIалтIи тIаде босизе мукIур гьавуна. Меликовас абуралдаса ккола: «Дун нужеда тIад тарав чи вуго. Нилъер динги батIияб буго. Амма дида лъаларо нужер диналда рекъон ритIухъавги тIекъавги чи ватIа гьавизе. Дие бокьун буго, дида аскIов вукIине мун гIадав чи, ритIухъабги чIезабулев тIекъабги къватIиб чIвазабулев. Дуца гьеб дир рагIи къабул гьабичIони, мун мунагьалъукье кколарищ?» – ин. Дица досие жаваб гьабуна: «У, дица гьелдаса инкар гьабуни, гьеб хIалтIи гьабун черхалда бажарулеб букIадго, дие гьелъул хIакъ букIуна», – ян. Жегиги гьес тIаде жубана: «ТIадегIанав",
        "Аллагьасда кIоларищ, дур черхалъе къуватги бажариги кьезе гьеб иш дуца тIаде босани?» – ян. Дие тIокIаб рес букIинчIо гьес абуралда разилъичIого.",
        "Хадуб дица гьесда абуна: «ЛъикI буго, дун вачIина ва гьеб хIалтIи гьабизе хIалбихьила», – ян. ТIадеги жубана: «Нагагь гьеб иш дихъа бажаричIони, дуца суал кьогеха дие, дудаго кIолареб жо щай тIаде босарабан?» Гьесги жаваб гьабуна: [Суал кьезе] гьечIо, гьечIо», – ян. ТIадеги жубана: «Мун цогидал чагIи гIадин хIалтIизе гьечIо. Дуе ихтияр буго, дурго чорхол къуват рекъараб мехалъ вачIине. Нижедаса вачIайилан тIалаб духъе щвани, цо яги кIиго моцIидасан вачIаниги гIела. Нагагьлъун гьединги бажарулеб гьечIони, дурго вакил витIизеги бегьула», – абун. Нахъеги Меликовас дида абуна: «Дуего бокьани, дица дур васги хъулухъалде хъвала, ай восила», – абун. Кинниги дица гьесул пикру къабул гьабичIо. Гьединго гьес амру гьабуна кIикъоялда анцIго гъурущ дие кьеян, нахъвуссун унаго сапаралда къваригIаралъуб хIалтIизабейинги абун. Гьелда тIасан дица абуна: «Дун дарвиш вуго, ва дида кодоб нахъвуссине гIуpaб гIарацги буго», – ян. Доб гIарацги цIакъго тIадчIей гьабун дида босизабичIого течIо гьес.",
        "МахIкамалъул хIалтIухъабазул ва доб заманаялъул гIемерисел къадизабазул гIадатлъун букIана махIкамалде вачIунев дагIбадуласе жидерго росдал къадияс кагъат хъвалеб, нугIлъи гьабилалде гьелги рацIцIад гьарун /тI.4б/.Дица гьедин хъван рачIарал къагътал нахъчIвазе гьабураб мехалъ (ай, къабул гьабичIеб мехалъ), киналго хIакимзабазе ва хасго помошникIасе гьеб цIакъ захIмалъана.",
        "КигIан гIемерха дица гьадин хIукму къотIараб, заманалъухъги бакIалъулъги балагьун?",
        "Гьелдаса хадуб, киналго назралда хурхарал суалазе хIукмаби къотIулаан дица абухъе, гьезда гьоркьов дун вугевгIан заманаялъ.",
        "Хадубги, ТIадегIанав Аллагьас христианазул хIакимзабиги гьоркьор ккун, дица битIараблъун рикIкIунеб хIукму ракьалда билълъанхъизабураб гIадин, доб мекъаб назру тIагIинабизе дица кьураб хIалалъухъ дие кири-ажру хъвалин абун хьулги буго жинда жаниб киналго балъголъабиги тIатулеб ва бахчарабги загьирлъулеб къиямасеб къоялъ. Аллагьасе рецц буго, кинабго гIаламалъул бетIергьанлъун жив вугев!",
        "Гьезул (гIурусазул) хIакимзабаз дир диналдехунги, лъаялдехунги кIудияб хIурмат гьабулеб букIана. Гьелъие мисаллъун буго, кIудиял хIакимзаби рачIараб мехалъ, гьез дир рахIат хвезабулеб букIинчIо. Гьебго заманалда, дунго гIадал хъулухъчагIи рачIинарулаан хъулухъалде, кигIан рикIкIад гьел рукIаниги. Жегиги дун цогIаги бакIалде, яги байрамалде вачIани, столалда тIад гьекъолеб жоги лъолароан дун гьениса нахъе инегIан.",
        "Магъаловас цо чанго нухалъ хIаракат бахъана жиндирабго чIезабизе, амма Аллагьасул кумекалдалъунги дун дирго рагIиялдаса кьуричIо. Дир къвакIунчIей бихьидал Магъаловас дир хIукму къабул гьабуна, тIаде гьадинал рагIабиги абуна: /тI.5а/«ГьанжелъизегIан гьаб махIкамалда хIукмаби гьадинаб къагIидаялъ киданиги тасдикъ гьаричIо», – ян.",
        "Цо нухалъ кIудияв генерал Меликовас дун жиндихъего ахIана ва гьадин абуна: «Дица амру гьабизехъин буго дир вилаяталда ругел киналго къадизаби духъеги ракIарун, гьезухъа экзамен босеян! Гьел къадилъиялъе хIалтIизе бегьулищ яги бегьуларищали лъазабиялъе». Дица жаваб гьабуна: «Гьедин батани, дица гьезда цIехезе буго шаригIаталъул хIукмаби, щайгурелъул гьеб буго къадизабазда чара гьечIого лъазе кколеб гIелму», – ян. «Гуро», – ян абуна гьес. «Дуца гьездаса цIехе тIубанго диналъул хIакъалъулъ, щайгурелъул гьез шаргIалъул суалазда тIасан гъалатI биччани, нужеца гьанир ритIизаризе бегьула гьезул гъалатIал, гьеб цIехон гьел нужехъе рачIани».",
        "Щивав къадиясе нижеца гьадинаб суал кьолеб букIана: «Кинаб гIамал рикIкIунеб бищун лъикIаблъун кIиябго шагьадаталдаса хадуб?» Гьес жаваб кьуни, как бугин абун, нижеца гьикъулаан: «Бищун лъикIаб гьеб балеб къагIида кинаб?» – абун Гьес жаваб гьабуни: «ЖамагIаталда цадахъ бай», – абун, нижеца гьикъулаан: «ЖамагIат гьабун как балаго имамлъун вукIине щив бищун мустахIикъав вукIунев росулъ?» Гьес жаваб гьабуни? «Росдал къади вуго», – абун, хадубги гьикъулаан:",
        "«Гьединаб къагIидаялъ дуца киналго какал ралищ?» – абун.",
        "Жеги гьикъулаан: «Чи хвараб мехалъ кинаб къагIидаялъ, ай сундаса байбихьи гьабизе кколеб гьесул ирс бикьизе?» – абун.",
        "Гьес жаваб гьабуни: «ТIоцебе гьесул налъаби рецIиялдасан, цинги гьесул васият билълъанхъизабиялдасан. Хадуб хутIараб магIишат ирсилазда гьоркьоб бикьула», –ян, нижеца гьикъулаан: «Гьединаб низамалда хьвадизе тIамулищха дуца халкъ?» – абун.",
        "Цинги нижеца гьев гьел суалалги росун, гьезие жавабал хъвазе рокъове витIула. Нилъ киналго Аллагьасдасан руго ва киналго Гьесде руссинеги руго!",
        "Цоги нухалъ, МахIкамалъул агьлуялда гьоркьоб бахIс ккана, вацасе гIоло яц гьа базе тIамизе бегьулищ абураб суалада тIасан. МахIкамалъул бетIер Запиружникица дида гьикъана: «Дуда гьеб лъалеб батизеги рес буго», – ян. Дица жаваб гьабуна: «Дида гьеб лъаларо», – абун.",
        "Цо-цо мехалъ МахIкамалъул агьлуялъ, гьелъул бетIергун цадахъ рекъон, шаргIалда данде кколарел хIукмаби къотIулел рукIана. Гьез цIакъ хIаракат бахъулеб букIана гьелда гьоркьове дунги цIазе, гьаб махIкамалдаса къватIибе унеб хIукму киналго хIалтIухъаби жинда тIад рекъараб букIине кколинги абуна. Ваамма, ахиралда дица гьезда абуна: «ХIакъикъаталда дида тIадаб жо буго ТIехьалда бугеб хIалалъ шаргIалъул къанунал нужеда рицин, амма гьеб хIукму билълъанхъинаби дир кверщаликь гьечIо. Нужее бокьани, хIукму дица къотIухъе билълъанхъизабе, бокьичIони, нужерго пикруялда рекъон гьабе», – абун. Гьединал бакIазда хIалтIизаризе данде ккола цо гIакъиласул рагIаби: /тI.5б/«Инсанасда тIадаб буго жиндиего мунпагIат-пайдаяб жоялда хадув лъугьине, кинниги заманалда тIадаб гьечIо гьесие кумекалъе хIалтIизе. Аллагьасдаса буго кинабго кумекги шапагIатги. Ваамма Гьесда тIадаб гьечIо щибаб нухалъ нилъее квербакъиги гьабун, сундаго тIад нилъер кверщел батизабизе», – абурал.",
        "Шамил имамасул заманаялъ кигIанги рес букIана битIараб paгIи абизе ва гьединго, хIакъаб жо билълъанхъизабизеги, цIакъ бигьаяб букIана. Цо нухалъ ГIабдурахIман наиблъун вукIаго, гьес гьеб мухъалъул къадизабиги гIалимзабиги данде ахIана. Налъабазул хIакъалги гIемерлъун, гьелги рецIуларого ругел чагIазухъа гьел рахъизе тадбирал гьариялда хурхарал суалазда тIасан. ГIемерал бахIсал гьарун ва кIалъай ккана гьел налъаби рахъизе хасаб къагIида ургъиялда тIасан. Амма шаргIалда данде кколареб къагIидаялъ киналгIаги хIукмаби къотIизе дица гьезие рес кьечIо. РатIалъизе къо-мех лъикI гьабулаго, дир кверги босун, гьимулаго ГIабдурахIманица дида гьикъана: «Цо кинаб букIаниги суалалъулъ мун гьезие тамахлъаравищ?» – абун.",
        "Цоги нухалъ имам Шамилица наибзабиги, къадизабиги, чIахIиял гIалимзабиги данде ракIарана ГIандир. Гьеб букIана дида Шамил тIоцеве вихьараб заман, гьев имамлъун вищаралдаса. Имамас абуна: «ГIалимзаби, нуж данде ракIаре! Ва нужеца дида бице, дир рахъалъан букIаниги, дир наибзабазул рахъалъан букIаниги, нужеда мекъаблъун бихьараб жо!» – ян. Гьеб мехалъ гIалимзаби данделъана ва байбихьана жидедаго гьоркьоб наибзабаз байтулмалалъул боцIи исрапалда хвезабиялъул ва гьелда тIад гьез бетIергьанлъи гьабиялъул хIакъалъулъ бицине. Гьебмехалъ дица абуна: «Гьеб цохIого цо наибзабазда хасаб унти гуреб, байтулмалалъул боцIи кодобе щведал гьелъ нилъеде киназдего, къадизабазеги гIалимзабазеги цадахъго щолеб унти буго», – ян. Гьел дир рагIабаздаса хадуб киналго сверухъ рукIарал сихIкъотIун чIана.",
        "Гьеб кIиябго нухалъ, гьел гIалимзабазда ракIалде щун батизе буго ТIадегIанав Аллагьас Къуръаналда бицарал рагIаби: «ЛъикIлъи гIемер гьабе ва рахIму-цIобалда хьвадеян амру жидецагоги гьабун, гьебго заманалда жидерго рагIабазда нахъги рилълъинчIого, битIараб ва бацIцIадаб нухдаса инчIогоийщ нуж рукIунел? Нужехъе рещтIараб Таврат цIалулеллъун нужгоги рукIун»(Къуръан 2:44). Гьединго «… щай нужеца амру гьабулеб нужго нахърилълъунареб жоялдалъун», – абун.Ва гьединлъидал доб кIиябго гIарза гьез имамасде бахъинабичIого тараб.",
        "Цоги нухалъ имамас наибзабиги, гIалимзабиги, хIурматиял чагIиги данде ахIана /тI.6а/ва гьезда абуна: «Нуж бацIцIадаб шаригIатги ккун хьваде, гьеб нухалдаса халкъги тIуризе гьабуге нужерго напсалда берцин бихьанщиналда хадуб шаригIатги цIан».",
        "Гьаб кинабго букIана гIицIго ТIадегIанав Аллагь разилъиялъиги тIалаб гьабун, ритIухълъи чIезабиялъе ва халкъалъе насихIатлъун букIиналъул мурадалда гьабураб.",
        "Гьоркьоб мех иналдего Дагъистаналда кIудияб питна багъарана, дунялги лъугьана гьанже нилъеда бихьулеб бугеб гIадин.",
        "Гьал церехун рехсарал ккола цодагьабго Шамилил заманаялъ дир ккарал лъугьа-бахъиназул биценал. Аллагьас гьесул рухI Алжаналда батаги!",
        "Нужго балагьеха, ТIадегIанав Аллагьас дие гьабулеб бугеб кумекалъухъги, квербакъиялъухъги. Щибаб рецц Аллагьасе буго кинабго гIалам жинца бижарав!",
        "Цо къоялъ Джорджадзеца дида гьикъана: «Шамилил заманалъул лъугьа-бахъиназул хIакъалъулъ дуца хъвараб жо духъ хутIанищ?» – илан. Дица абуна: «ХутIана, гьел рокъор руго», – ян. «Дие бокьун буго дуца гьел дихъе росун рачIине», – ян абуна гьес. Цинги дица абуна: «Гьел хъвай-хъвагIаял руго рагъул заманалъ дица хъван рукIарал жал», – ин. «Дида лъала. БукIаниги кIвар гьечIо», – ян жаваб гьабуна гьес. Дица гьел хъвай-хъвагIаял гьесухъе щвезаруна ва гьес гIага-шагарго цо лъагIалидасан дихъе нахъеги руссинаруна. Гьелде щвезегIан дица гьел хъвай-хъвагIаял тIаса нусха гьабизе лъихъего кьун рукIинчIо, питна ккеялда хIинкъун.",
        "Цоги нухалъ Сиражевас жиндихъеги ахIун цо жал рикьизе байбихьана, хIакълъунго гьал сардарасул сайигъатал ругоянги абун. Гьелда тIадеги дие цо меседил сагIатги кьуна. Гьебмехалъ дица абуна: «Гьал кьурал жал дие гIезе рукIана. Гьаб сагIат дие кьечIониги бегьилаан, щайгурелъул нижер диналда рекъон гьеб тIад базе хIалалаб гьечIо», – ян. Сиражевас дие гьадинаб жаваб гьабуна: «Дуца сагIат босе ракIалде щвеялъе букIине, гьеб тIад базе кIвар бугеб жо гуроянги», – абун.",
        "Дир гьудул ХIажигIалица /тI.7а/дида гIемер абулаан цадахъ ругел МахIкамалъул хIалтIухъабазда релълъун ретIел ретIеян. Цо нухалъ гьез сайгъаталъе кьураб ратIлил дица гIатIидаб гIаба гьабураб мехалъ, ХIажигIалица МахIкамалъул бетIер Запиружникида абуна: «Гьав МухIаммадтIагьирица нилъеца кьураб ратIлил жийдиего гIаба гьабун буго, жиндирго рекIее бокьухъе», – ян. Цинги Запиружникица абуна: «Нилъ ратIлиде гуро балагьизе кколел, нилъ балагьизе ккола гьесул гIамалазде», – ян. Гьелдаса нахъе ХIажигIалица диде гIайибал гьариялъул ишал жалго тана.",
        "Цоги нухалъ Запиружникица дида абуна: «Нижеда лъала, цо-цо нужер гIадамаз нижее рихьдае жо гьабулеблъи, амма нижеца гьелде кIудияб кIварго гьабуларо. Бищунго цIакъ гьединаллъун руго нужер цIаларал чагIи. Ва амма дуца нижергун гьоркьоблъи гьабула дурго диналъул вацазул гьабулеб къагIидаялда», – ян. Гьес жеги абуна:",
        "«Падишагьасеги дин гьечIел пасикъзабаздасаги, бусурбабазда гьоркьоса диниял ва Аллагьасукьа хIинкъулел рокьула»,– ян.",
        "Цоги нухалъ гьес диде гьадинаб калам гьабуна: «Пайда щибха, дир дуда бицине бугебщинаб жо, нилъеда цоцазул мацIал ричIчIулелани», – абун.",
        "«Бусурманчиясул ратIлида гъорлъ бищун тIадегIанаб бакI ккола бетIералда къалеб чалма, гьединлъидал дица падишагьас кьурал медалазул чIалал рукъана гьелдаян. Падишагьас кьурал гIаламаталги гарбида ран дун вихьанани, диниял чагIаз дида абизе букIана:«Гьав хъанчие лагълъи гьабулезул диналдехун гьетIун вуго», – абун.Гьезде (гIурусазде) аскIоре ккаралщинал гьез жидерго диналде цIалел рукIана. Гьединлъидал гьебги гIиллаялъе ккун, бусурбаби падишагьасул амруялъе мутIигIлъулел рукIинчIо. Падишагьасул сиясаталъе гIоло дицаги гьедин гьабуна», – ян.",
        "ТIоцебе рокъове ине дир къасд ккейгун, /тI.7б/ дица тIалаб гьабуна гьоко. Дица абуна: «Дие гьеб гьоко къваригIун буго, кинабго нужеца дие кьолеб харж гьелъухъ кьезе кканиги», – ян. Кинниги гьез гьелъие рес батизабичIо. Гьанже дида кколеб буго, гьезда ракIалде ккун батилин, дие гьаб пачалихъалъул гьоко чIобого бокьун букIанин абун.",
        "ХIакъикъаталдаги рокъове унелъулги, гьениса вачIунелъулги нухда дие кIудияб захIмалъи букIунаан вилълъине кIоларого, гьединлъидал дие чара гьечIого къваригIун букIана гьоко. Дица гьезул кIудиясулгун къо-мех лъикI гьабулаго, гьес дида абуна: «Нижер кIудияб божи буго, ТIадегIанав Аллагьас мун сах-саламатго нижехъе нахъвуссинавилин», – абун.",
        "Дица гьезда хIалтIудаса гIодов чIезе изну тIалаб гьабураб мехалъ, гьез гьарана дида дирго бакIалда тезе мустахIикъав чи вихьизавеян. Гьелъул хIакъалъулъ нилъеца хадуб бицина. Аллагьасе рецц, кинабго гIалам Жинца бижарав, гьебги хьихьулев!",
        "Дун МахIкамалда хIалтIизе лъугьун ункъго соналдаса цIикIкIун заман араб мехалъ – 1290 (1873) соналъ дица хъвана гьадинаб кагъат: «Дун херлъунги вуго, чорхол къуватги загIиплъулеб буго. Нужеде дир гьариги буго рокъов чIезе изну кье», – абун. Гьелда данде бачIана гьадинаб жаваб: «Нижее бокьилаан мун нижеда аскIов ватизе. Кинниги дуе рокъов чIезе бокьун батани, гьелъул кинабго ихтиярги буго духъ, дуе изнуги буго бокьухъе гьабизе. Амма нижер дудехун цo гьари буго, дуца нижеда вихьизаве дурго бакIалда гьеб хъулухъалде восизе мустахIикъав чи», – абун.",
        "Дица гьал пайдаял мухъал хъвана, пикру гьабизе гьунарги гIакълуги бугев, хIакъаб жоги балагьулев чиясе бичIчIиялъе букIине. Гьесдаги лъазе, баракатги саламатлъиги букIунеблъи, кIварабгIан хIалалъ гIамалалъулъги рагIиялъулъги рекъонккей ва ракIбацIцIалъи тIалаб гьабуни. ХIакимасе хIелхIедиги, тIадчиясе бокьухъин гьезда берцин вихьизе хьвадиги сурукъаб иш букIинги бичIчIизе, гьединго чияр боцIи-малалде ва бетIерлъигун-хъулухъазде хьулалги лъечIого вукIине кколевлъи лъазе.",
        "Дир абуни лъабкъоялда анцIилъа церехун унел саналги руго, лъикIаб сахлъиялдаги вуго, яшавалъул рахъалъ лъикIаб гIатIилъиялдаги вуго. ТIадегIанав Аллагьасул ризкъилъун дие кьун буго дир умумузул букIараб ракьги, ригь-мулкги, жеги дие хъанчил насранияб пачалихъалъул хазинабаздасаги кьураб гьарзаяб мухьги. Гьеб боцIи-мал дие щвезе дица киданиги цIакъбахъи гьабулебги букIинчIо, гьелдехун гIишкъу-хьулги дир киданиги лъечIо.",
        "ХIадис буго бицун: «Исламалдаги вукIун, бетIербахъиялъе гIураб ризкъиги кьурав талихIавлъун ккола, бугелда гIей гьабун жив чIарав бищун талихIав чи ккола», – абураб.",
        "ТIадегIанав Аллагьас дие кьураб бищун кIудияб нигIмат буго /тI.8а/ магIнаги лъан, кIиябго шагьадат бахъун дун кIалъазави: «Дица ракIчIун, цо гьитIинабгIаги щаклъи гьечIого нугIлъи гьабула, хIакълъунго лъагълъи гьабизе ккараб жо цохIо Аллагь вукIин! Жегиги дица нугIлъи гьабула МухIаммад (с.т.гI.в) гьесул Илчи ва Расул вукIиналдаги», - абун.",
        "Цоги гьанжелъизегIан Аллагьас дие кьурал чIахIиял нигIматаздасан буго, дун киданиги дин-исламалъул нухдасан кьуричIолъи, хIакимзабахъа щолеб жоялъ гуккизеги чIун. Гьел дихъ ралагьулаан разилъиялъул бераздалъун, хIатта гьаб заманаяллъгицин 1293 (1876 с.) гьезул хIакимзабаз диргун хурхен гьабула, лъикIал гIадамазул гьабулеб гIадин.",
        "Нижеца гьезие гьабулеб батIаяб хъулухъ букIинчIониги, кIигьумерчилъиги гьабун гьезда берцин рихьизеян хьвадулелги рукIинчIо.",
        "ГIаламалъулго БетIергьан, ТIадегIанав Аллагьасе рецц буго ва гьеб кинабго гIицIго Гьесул цIобалдалъунги буго! Гьев сундасаго ТIадегIанав ва жиндир заталда рекъоларебщиналдаса ВацIцIадавги вуго!",
        "Цинги гьеб багъа-бачариялъул хIасилалда гьаб мухъалъул гIахьаллъи гьабуразде тIаде рещтIана кIудиял, вахIшиял хIалбихьиял ва балагьал. Гьезул цо тайпа кварида ран гъанкъана, цогидал асир гьарун Сибиралде ритIана, хIатта хъизамал-лъималгицин гьезда хадур ритIана.",
        "ГIадамазда гьоркьоб хабар тIибитIана, дидеги гьел балагьал ва хIалбихьиял щвезе ругин абурал. Гьебмехалъ гьудул-гьалмагълъиги гIагарлъиги цIакъго хIинкъана дида, амма дун абуни кIудияб хьулалда вукIана, гьанжелъизегIанги ТIадегIанав Аллагьас диналъулъги дунялалъулъги питна-балагьазда цIунун таралъухъ, гьединго дие Гьес кьурал загьириялги батIиниялги рикIкIен гьечIел нигIматазул халги гьабун. Амма рекIелъ хIинкъиги букIана, дидасан гIелму-гIамал цIикIкIаразеги, Аллагьасе гьабулеб тIагIат-гIибадат бацIцIадазеги лъугьунеб жо бихьараб мехалъ.",
        "ЗулхIиджа моцIалдаса байбихьун гьел балагьал тIадеялдаса тIаде цIикIкIунел дидехун гIагарлъулелги рукIана.",
        "ГIадамаз балъго бицунеб хабарги, гIага-божаразул хIинкъиги гьединго цIикIкIунеб букIана, щибаб къоялъ дунго гIадал ккун рачун Сибиралде ралагьизарулел рукIиналъ. Гьединаб хIал букIана сапар моцI бащалъизегIан, падишагьас киналго асирал тархъан гьарулел ругин абураб хабар бачIинегIан ва къватIирехун ритIаразул цо бутIаги тIадруссун ватIаналде рачIинегIан. Гьебги, гIицIго ТIадегIанав Аллагьасул цIобалдалъун буго, киналго ишалги Жинца тIуралев, рекIел пикрабиги хисизарулев! Кинабго реццги Аллагьасе буго! Питнаялъул чIегIераб кIкIуйги тIаса ана, ракIазулъ парахалъиги рещтIана.",
        "Унго гIажаиблъиха, ТIадегIанав Аллагьас дун цIунулев вугеб куцалъул ва гьесул дидехун бугеб хасаб кIваралъулги, щибаб бакIалда гьес дие гьабулеб бугеб берцинаб квербакъиялъулги, хасго гьал ахирзаманалъул питнабаздаса! Гьеб кинабго Гьесул цIобалдалъун буго, кигIан дун мустахIикъав гьечIониги ва дир рахъалдасан гьелъие кинабгIаги хIаракат бахъичIониги, бажари-къуватго гьечIониги.",
        "Кинабго рецц дуе дир БетIергьан, Жив гурхIулев, киналго нигIматалги Жинца кьолев, киналдасаго Жив тIаса лъугьунев!",
        "Лъихъеха лагъ кIанцIилев, жиндирго БетIергьанасухъе гурев,",
        "Я ханзабазулги хан, Мун киналъулго БетIергьан вуго!",
        "Мун нижеда тIаса лъугьа, Мун гьелъул агьлулъидал.",
        "Ва амма Дуца нахъе рачахъани, ниж цIунизе чиго гьечIо!",
        "Дун кIалгIаби сверухъ тирулев вуго,",
        "Хьулги буго цохIо БетIергьанасде,",
        "Гьес дир хIажатал тIуралин абун.",
        "Дуца кьола нижей чIаголъи,",
        "Дуца нижер рухIалги нахъе росула.",
        "Кинабгоги хIуралде сверизе буго гIалам бижарав цохIо Аллагь хутIизегIан!",
        "Дидехун буссинабе Дур рахIмат ва дун хвезе те Дурго вокьулев ХIабибасул нухда! Гьалдалъун тана! ТIадегIанав Аллагьасде хьулги буго гьаб дунялалъул рокъоб Жинца загьириялги батIиниялги нигIматалги кьун, дир гIунгутIаби рахчаралго гIадин, ахиратги талихIаблъун ккезабилин дир. Метер Къиямасеб къоялъ дир мунагьал сабаблъун киназдаго цеве суризавиларин абураб. «КигIан захIматаб къоха букIине бугеб, дир хIисабалда доб къо, кинабго гIаламалъул БетIергьан дидехун ритIухъав вукIунев». Я Аллагь, Дуца нижер гIунгутIаби рахче, кIиябго дунялалъул гIазабаздасаги цIуне ниж! Киналго лъикIлъабиги Аллагьасдасан руго, живги ХIалимав ва ГурхIулев. ТIадегIанав Аллагьасул свалатги саламги лъеги Жиндирго илчи ва нилъер Сайид МухIаммад аварагасда, гьесул агьлуялдагин асхIабзабазда, Жив рехсолез рехсаравгIан, жиндаса гъапулал гъапул ругебгIан заманалъ.",
        "ХIакълъунго БетIергьан Аллагь кинабго къуват жинда кодосев, мушрикуназ жинде гIунтIизабулебщиналдаса Жив вацIцIадав вуго. Гьединго Аллагьасул салам Гьесул илчизабазадеги буго. Щибаб рецц Аллагьасе буго, кинабго гIаламалъул БетIергьанасе!",
        "Хъван лъугIана 1295 (1878) соналъул сапар ал-хайр моцIалъ.",
        "Гьаб нилъеца бицунеб тIехьалъул ахиралда МухIаммадтIагьирил вас ХIабибуллагьил квералъ хъварал мухъал руго. Гьелги гьанир кьезе мустахIикъал рукIинин ккола.",
        "Жинда Аллагь гурхIаяв, дир эмен гьавуна 1297-абилеб соналъул зулхIиджа моцIалъул 22-абилеб къоялъ (27-абилеб октябрь 1880-абилеб сон), радал бакъбаккул гIужалда. Гьес бана 73 сон. Аллагьас гьев Жиндиего рокьулел чагIазда цадахъ алжаналда вахъине гьавеги! Амин!",
        "Хвалил бусада унтун вугев инсуца дидехун гьадинаб калам гьабуна: «Дун диванбеглъун Шурагьив хIалтIана хIукуматалъ тIад тарал хIакимзабазда цадахъ диего бокьичIого. Дун гьезда аскIове хIалтIизеги харжалъе гIоло инчIо. Гьениве иналде цебе дихъ кодоб букIана 30 туман гIарцул. Дун хун хадуса дуца гьеб бикье дудагоги яцаздаги гьоркьоб», – абун. Хадубги гьарана, жив чIаго вукIадго гьеб гIарац цоги гIарцудаса батIа гьабеян.",
        "Цогиги инсуца абуна: «ХутIараб гIарац хIалтIизабе киназего гIахьалаб иш-пишаялъулъ. Дида гьеб гIарац хIалалаб бугеблъи чIванкъотIун лъаларелъул, кинниги гьез гьеб гIарац кьолеб букIиндал дун гьезда аскIов чIаралъухъ. Гьединго дида лъаларо гьеб хIарамаб бугищалиги, щай абуни дица гьеб хIалтIи дийго бокьун гьабулеб букIинчIелъул».",
        "Дица инсуца малъухъе гьабуна. Дида лъаларо кигIан гIарац гьениб букIарабали, амма дида лъалеб жо буго гьеб гIарцул къадар цIикIкIараб букIараблъи.",
        "Заманаялъул гьоко",
        "Бакълъулазул тарихги Муса Расуловги",
        "Районалъул нухмалъулесул ракIалдещвеял",
        "«ТуманкIуе цIакъал бакълъулал рачун», «чотIасан рагъулел бакълъулал рачун», - гьединал сипатал гьарулел руго имам Шамилил наиб ХIажимурадил бахIарчилъиялъул бицарал халкъиял назмабазулъ бакълъулазе (гьанжесеб Гумбет районалъул гIадамазе). «Шамил хун хадуб гьабураб» къасидаталда генерал Воронцовасул чабхъеналъул хIакъалъулъ ЧIикIаса МухIамадица хъвалеб буго: «Воронцовасул боял ТIаде щвей якъинлъидал, Бакълъулазул жамагIат Алжан босзе къачIана».",
        "«МелъелтIа КъабгIа ХIосен, Кьохъа РашидхIажияв, ТIубаларин нуж ракьулъ, рахъа гьанже къватIире…ИчичIалиса Къади, ГIавухъалъа Гъойтемир, НахъбакIалъа Гъайирбег, нужер хвалчен бекидал, Чехь кIудиял гIулбуца ккун анин имам Шамил. Аргъвани Шамхалкъади, цинги Абакардибир. Даргъиб ГьоцIомухIума, кIвечIищ яхI бахъизего» (ГьаракIуниса ГIандиял ГIашатил ГIусман, «Гъуниб бахъи»).",
        "«Гъара-Хайдакъ бахъизе ХIажимурад унаго, Имамасул бодаса тIаса вищун вачарав, Чанги мунапикъасда михир бачарав лачен МелъелтIаса Батирбег Табасараналъ хварав…НахъбакIалъа Гъайирбег, Аргъваниса Абакар, Аб дуниял тун индал, хараблъана дин-ислам…ИчичIалиса Къади, Къарахъа НурмухIамад, Къудукь МухIамад-хIажи хIажатал руго жакъа… Инхоса СагIид наиб, НурмухIамад-апанди, Ислам хараблъун бугин, хвалчаби къватIире цIай. Хайбар бахъулев ГIали, боял гъурулеб гъалбацI Балгъатив шагьидлъарав тулпар Данухъа ГьитIин. Гьелгощинал бахIарзал, бода цIар арал васал, Росабалъа камидал, капурлъи бергьинарищ? Балагьун тушман холел, туманкIуе лебалал, Анкьазарго чи вугин гьаниса дица цIалун» (Игьалиса Чупалав, «БахIарзабазде шигIру»).",
        "«Исламияб рукъалъул Рагьу щула гьабизе Шамил жиндир аскаргун Аргъваниве вортула. Тушбабаз бугеб гьури Гьениб буссинабула, Росу сверун цеп тIамун, ТIаде гIарада бала. Гьезда данде жаваб кьун, Жанисан рагъ гьабула, Жидерго намус цIунун, Росуги хIалай чIола. Гьанже ункъабго рахъалъ Къуват жаниб рехула, Мехтизе гьабун солдат Халкъалда тIаде гъола. Хвалчабигун лъугьун аз ЛъабцIул къватIир къотIула, КъвекIаб цIум гъорлъ речIчIидал Гъудул гIадин, хъамула… Гьанже тушбабаз росу жаниб цIа лъун бухIула, Жиндирго богун имам АхIулгохIде вуссуна» (ЦIадаса ХIамзат, «Шамил» поэма).",
        "МагIарулазул цоги жамагIатазда гьоркьоб мустахIикъаб бакI ккола бакълъулаз. «Бараб ахIулъги ахIараб болъги» камичIо гьел. БахIарчиял рагъухъабаздалъун гуребги, камилаб гIакълу-лъаялъул гIалимзабаздалъунги машгьураб буго бакълъулазул ракь. Гьедин гуребани, нилъер халкъиял назмабазулъ гьадинал мухъал рукIинароан: «МутагIиллъун вукIине ГIандивеги витIила, ГIалимчилъун вахъине МелъелтIеги витIила». Васазе ахIулел магIарулазул кинидахъ-кучIдуздаса рагIаби ккола гьел. Аваразул эпосалъул, фольклоралъул тIахьаздеги росун руго гьел мухъал.",
        "МагIарул росабиги фольклорги",
        "1970-1987 соназда Гумбет районалъе нухмалъи гьабурав (райкомалъул тIоцевесев секретарьлъун хIалтIарав) Муса Расуловас къватIире риччарал районалъул тарих рагьулел тIахьазде цIидасанги тIаде къулидал, тIадвуссун цIалана магIарулазул гъазаваталъул шигIраби ва халкъиял кучIдул. Нилъер фольклоралда ва хъвадарухъабазул асаразулъ бакълъулазе лъикIаб къимат кьун буго. Гьеб бихьула макъалаялъул байбихьуда мисалалъе рачарал мухъаздасанги.",
        "Бигьаяб хIалтIи гуро тарихиял цIех-рехал гьари. ГIицIго гIалимзабазде тIамун ватIан бокьиги гьелъул тарих лъазабиги тани, гIемераб хазина кодоса ине бегьула нилъехъа. Ахираб заманалда магIарулазул росабазул хIакъалъулъ тIахьал хъвалел руго. Гьезда гьоркьор руго загIипалги тIадегIанаб гIелмияб даражаялда хъваралги. Районазул тарихалъул бицарал тIахьал басмаялда рахъи наслабазул баркалаялъе мустахIикъаб иш ккола.",
        "ГIачIила байданалда байрам",
        "«Седой Гумбет – мой край родной» абураб тIехь Расуловас къватIибе биччана 2001 соналда. Дагъистаналъул халкъияв шагIир Расул ХIамзатовас гьелъие хъвараб цеберагIиялда руго гьадинал мухъал: «Муса Расуловасулгун дир лъай-хъвай ккаралдаса анцI-анцI сон сверана. Амма хасго ракIалдаса унареблъун хутIана Гумбет районалъул Игьали тIобитIараб Дагъистаналъул поэзиялъул ва кочIол байрам. 1972 соналъул тIогьолъ босараб рии букIана гьеб. Байрамалъул «рухI», гьеб гIуцIарав чи вукIана Муса. Гьенире рачIана Москваялдасаги МахIачхъалаялдасаги гIемерал гьалбал, тIолабго магIаруллъиялдаса гьунарчагIи».",
        "Исана кIикъого сон тIубала гьеб лъугьа-бахъин ккаралдаса. 1972 соналда ГIачIила байданалда тIобитIараб гьеб шигIрияб байрамалъул гIахьалчагIазул гьелда хурхарал лъикIал ракIалдещвеял руго. ГIумар-хIажи Шахтамановас хъвараб сценариялда рекъон, режиссер Бичуриница гьеб тадбиралъул хIакъалъулъ бахъараб фильм бихьизабуна централияб телевидениялъ. Гьелъухъ ралагьидал, заманаялъул гьокоялъ араб гIасруялъул лъабкъоялда анцIабилел соназде рачуна нилъ. МагIарул гугьар бугел чIахIиял гIадамал гIемер паркъула цере. Бухари-тIагърал, миллияб ретIел. «Фанера» гьечIел, халкъ гуккуларел церерахъинал. Советияб пачалихъ гучалда бугеб гьеб заманалдаго ахIулеб имам Шамил веццараб назму (Расул ХIамзатов, «Щибизе вахарав борхатаб Гъунив»).",
        "1972 соналда ГIачIила букIараб данделъиялъе тIадегIанаб къимат кьолеб буго академик ХIажи ХIамзатовасги: «КIочон толаро 1972 соналда Гумбеталда Муса ХIажимухIамадовичас гIуцIараб «КочIол ва поэзиялъул байрам». Унго-унголъунги халкъияб байрам букIана гьеб. ГIицIго Дагъистаналдаса гурелги, тIолабго Кавказалдасаго махщелчагIи церерахъана гьенир… Республикаялда халкъияб творчество цебетIеялъеги квербакъана гьеб дандеруссиналъ».",
        "Ракьбагъари, гIансал…",
        "Чанги захIмалъабазда дандчIвана Муса Расулов, 17 соналъ районалъе нухмалъи гьабулаго. ХIалхьиялде араб мехалда хъварал жиндирго тIахьазда гьелъул хIакъалъулъ ракIалдещвезабулеб буго гьес. 1971 соналъул ракьбагъари, ХIаригабурлъухъ гIазул гIансал тIей, гIазул кутакалъ гьенир ругел росабазулгун бухьен къотIи, хIалае МЧС ахIизе ккей ва гь.ц.",
        "1974 соналда Дагъистаналде вачIана РФСФСалъул Совминалъул нухмалъулев Михаил Соломенцев (1983-1988 соназда –КПССалъул ЦКялъул Политбюроялъул член). Гумбет районалъул росабалъе щварав гьев хасало ХIаригабурлъухъан тIадвуссуна. Машинаби тIерхьунеб гIазул гIансалъан бахъараб нух гIумруялъго ракIалда чIун буго гьев хъулухъчиясда. Гьаб сапаралдаса хадуб Соломенцевас Дагъистаналъе гьабулеб кумек цIикIкIанилан бицуна Расуловас.",
        "«ГъветI пашманго буго…»",
        "Исана 15 маялда Муса Расуловас бала 80 сон. ГIумруялъ жиндие хасиятаб чIаголъиялда вуго гьев. Рада-радал МахIачхъалаялъул паркалде хьвадиялъ сахлъи цIуниялъе квербакъулилан абула Расуловас. Ахирал соназда риччарал тIахьазда («Седой Гумбет –май край родной», «Гумбет и гумбетовцы», «Дир рекIел асарал», «Пикрабазул матIу») ратула шигIрияб куцалда хъварал гьурмалги. Жив хъвадарухъан гурила, гьединлъидал «кьварун диван гьабугеян» хъвалеб буго «Дир рекIел асарал» абураб тIехьалъе цеберагIиялда авторас. Амма щибаб радалиса паркалда жинда дандчIвай гьабулел гъутIбузул хIакъалъулъ, лъикIав поэтас кинигин, хъван буго гьес: «ГъутIбузда бугеб тIа гIодулеб буго, Хаслихълъи бачIанин, бортулеб бугин. Щибго бокьичIого, цо-цоккун гъуна, ЦIадаца бортула, гьороца уна. ГъветI пашманго буго. Угьун биччала, Жиндир тIанчIи тIаса гъунел ругилан. ГIемер къеркьана дун тIамах тIад кквезе, Кинго къуват гIечIо, бесдал дун тана». Гьединал мухъал цIалидал, Муса Расуловасул тIехьалъе Расул ХIамзатовас хъвараб цеберагIи ракIалде бачIуна: «Партиялъул цоги нухмалъулезул гIадаб чиновникасулаб гуреб, шагIирасул ракI буго гьесул».",
        "Гумбет районалъул тарих бакIариялъулъги жибго тарихалъулъги лъалкI тезе кIвана МелъелтIаса Муса Расуловасда. Баркула гьесда 80 сонилаб юбилей. Гьарула кинабго лъикIабщинаб.",
        "2012 сон",
        "Мух1амадрасул Г1умаров",
        "Кьохъа Султ1анмух1аммад-х1ажи (1907 -2000)",
        "Г1алимчи, факъигь, жакъа Дагъистаналда ругел г1емерал к1удиял г1алимзабазулги муг1алим Султ1анмух1аммад-х1ажи гьавуна Кьохъ росулъ 1907 соналъ. Гьесул инсуда ц1ар буго Х1ажияв Дибир. Султ1анмух1аммад гьит1инго вук1адго эменги хун бесдалъана. Гьелдаса хадуб кинабго тарбия эбелалъ кьуна лъималазе.  Т1оцебе г1елмуялъул дарсал гьесие ц1алана к1удияв вац (доб заманалда машгьурав г1алимчи) Мух1амадица. Эбелалъул аманаталда рекъон ва гьелъ кьураб к1варалъ Султ1анмух1амадица г1елму ц1алиялъул нухда гали лъуна. Доб заманалда маг1аруллъиялда билълъараб къаг1идаялда Султ1анмух1аммадги росулъа росулъе ун бат1и-бат1иял г1алимзабазда цеве ц1алана. Гьел руго Г1орот1аса Сулайман; Гьандихъа Гьит1иномух1аммад; Болъихъа Муртазаг1али -къади; Ансалт1аса Г1исалав; Чачаналъе гочарав Т1андоса Нурмух1аммад – живги «Ибну Х1ажаразе» баян хъварав Кьорошиса Халилил мутаг1ил; Гьигьалъа Х1усайнияв – свалат салам лъеяв Аварагасул наслуялъул чи; Дагъистаналда машгьурав г1алимчи Хъазанищалдаса Абу Супян; Салт1аса Узун-х1ажиясул мутаг1ил, Макка-Мадиналда ц1аларав, Салт1аса Кьохъе гочарав Ах1мад-х1ажи; Кьохъа Г1умар-дибир. Гьел гурелги г1емерал росабалъе щун вуго гьев г1елму т1алаб гьабулаго.",
        "Живго Султ1анмух1аммад-х1ажиги кколев вуго Дагъистаналъул бергьарал г1алимзабазул наслуялъул чи. Гьесул т1оцеве рехсолев к1удяв эмен ккола Кьохъа Салман (Кабир). Гьев вук1ун вуго Ширваналда ва Персиялда г1елму ц1аларав чи. Гьенив ц1алулаго Салманица хъвараб т1ехьги буго нахъе ц1унун. Салманил вас Г1али вук1ун вуго г1алимчи – Г1ободаса Шаг1бан-къадил муг1алим. Г1алил вук1ун вуго к1иго вас – Г1абдулкъадир ва Салман. Гьав Салман ц1алана Г1обода Шаг1бан-къадиясда цеве. Гьесдаго цадахъ Г1обода ц1алулел рук1ана нахъа жидер г1емлуялъ Дагъистан ц1езабурал Къудукьа Мусалав ва Мох1оса Дамадан. Шаг1бан-къадиясул яс Пат1иматги йик1ун йиго бергьараб г1елму бугей г1адан. Гьей кьола Кьохъа Салмание росасе. Гьев кколев вуго Султ1анмух1аммад-х1ажиясул щуабилев к1удияв эмен. Салманил вац Г1абдулкъадирги вук1ана г1елму-лъай бугев чи. Гьев х1алт1ун вуго К1арат1а ва Хуштада къадилъун. Г1абдулкъадирилги вук1ана Салман абун ц1ар бугев вас – заманалда рекъараб г1елму бугев г1алим.",
        "Султ1анмух1аммад-х1ажияс г1елму ц1алун буго г1умруялъул 42 соналде вахинег1ан хъизан-рукъалде вуссинч1ого ва щибго дунялалъул маг1ишаталде к1вар кьеч1ого. Киг1ан зах1малъаниги ц1али рехун тун гьеч1о. Гьесул эбел ц1акъ кьварарай г1адан йик1ун йиго ва г1елмуялъул хиралъи лъан васада лъазабун буго жий хун йигилан раг1аниги мун дарсги гьоркьоб къот1изабун нахъе вач1унгейилан.",
        "Советазул х1укуматалъ диналда данде рагъ гьабулел соназдаги Султ1анмух1аммад-х1ажияс г1елму малъи гьоркьоб къот1изе теч1о. Гьес жиндирго рокъоб балъго г1елму малъулел мутаг1илзабазе ресал гьарун рук1ана. Росдае шарг1алда рекъараб х1алалъ рук1ине нухал малъулел рук1ана. Гьеб гьесухъа г1емерисеб нухалъ бажаризеги бажарана. Масала колхоз гьабун киналго ракьал цере кковухъе рикьулел мехалъ, гьесул малъиялда рекъон, хиса-басун щивасухъе жинди-жиндир хур-ах щолеб х1ал гьабуна. Гьелъ цониги хурул г1орхъалаби хвеч1ого колхозал риххараб мехалда миркалъул бет1ергьаби разиго хут1ана. Ц1акъ к1вар кьун гьаруна гьес жамг1иял х1алт1абиги. Гьесул т1адч1еялдалъун ва жигаралдалъун росулъе к1иго бак1алдасан лъим бачана, кьо ва больница бана, мажгит рагьана, мадраса бана.",
        "1990-абилел соназул авалалдаго гьес росдае имамлъи гьабун, къват1иса ругониги г1алимзабиги кумекалъе рачун, росулъ гьит1инав-к1удияв, ч1ужу-лъималда киназдаго бит1ун Къуръан ц1ализе ва как базе малъана.",
        "Гьев кидаго вук1ана росдае г1акълучи. Г1иц1го Кьохъа г1адамазе гуревги  т1олго маг1аруллъиялъего машгьурлъана шарг1алъул х1укмаби къот1улев къади х1исабалда. Кинаб бугониги зах1матаб суал гьикъун гьесухъе ц1акъ г1емерал г1адамал рач1унаан. Х1атта жалго г1алимзабиги х1ажатал рук1ана Султ1анмух1аммадиде. Гьесул раг1ухъ г1енеккулаан, гьесул х1укму лъицаго хвезабулароан. Чачан рахъалдасан Дагъистаналде т1аде къачагъал к1анц1ун рагъ байбихьараб мехалъ гьес ц1акъ к1удияб х1алт1и гьабуна рекъел ц1униялъе ва рагъ къот1иялъе. Гьесухъе чанги нухалъ рач1ун рук1ун руго дол питна бекьулел г1адамал гъазават гьабизе ккун бугин, гьелъие фатва кьейилан. Гьес, г1елмуялъул кьуч1ал далилаздалъун, гъазаваталъе цониги шарт1 гьеч1ин абун баяналги кьун нахъч1ван руго.",
        "Гьесухъ г1елму ц1аларал г1емерал г1алимзаби жакъа жалгоги дин т1ибит1изабулел руго. Гьезда гьоркьоса к1игояв вахъана шарг1иял г1елмабазул доктораллъун: Кьохъа Сагитав ва Гъодобериса Ах1мад. Гьесул машгьурал мутаг1илзаби руго Миг1арсоса Т1агьа, Буртунаялдаса Анварбег, Килалъа Г1умарасх1аб, Г1ободаса Мангуев Мух1амад, Рахат1аса Г1исалав, Муниса Бадрудин, Кьохъа Ах1мад (ясалъул вас), ва г1емерал цогидалги. Султ1анмух1аммад-х1ажияс нахъе тун буго ц1акъ къиматал т1ахьал данде гьарураб библиотека. Гьелъул жеги сиях1 гьабун лъуг1ун гьеч1о. Гьесул мутаг1илзабаз дагьаб цебе данде гьабун къват1ибе биччан буго муг1алимасул х1акъалъулъ жидерго ва росуцоязул рак1алдещвеязул т1ехь.",
        "Амир Амировасул сурат. Никита Шангин - квегIиса кIиабилев, Хунзахъ ХIажимурадил юбилеялда. 2016 соналъул 29 август.",
        "(Наиб ХIажимурадил наслуялъул чи, Москваялдаса архитектор Никита Шангинилгун гара-чIвари)",
        "Дур умумузулъ цIар рагIарав наиб ХIажимурад вукIин кида дуда лъараб, гьесул хIакъалъулъ ракIалде щвеялъе хутIараб жо бугищ нужер хъизамалда щибго?",
        "Дир умумузул цояв ХIажимурад кколевлъи дида дунго лъараб мехалдаса нахъе лъалаан. Бищунго тIоцересел ракIалде щвеял руго гьесул хIакъалъулъ дир кIодоэбел Уммаца бицун щварал, гьелъул кIудаэмен кколаан цIар рагIарав наиб. Гьелъ бицаралда тIаде дир эбелалъ жубазе жого букIарабищали лъаларо, гьединлъидал, бищун гIемер бицунаан кIодоэбелалъ. Гьелда цIакъ лъикI лъалаан Толстоясул «ХIажимурад» абураб хабар, амма гьелъ гьебги жиндирго къагIидаялда бицунаан. Хадуб, чанго соналдасан дицаго гьеб хабар цIалидал, гьениб хъварабги рокъоб бицунебги чанго жо данде ккана. КIодоэбелалъ дида бицунаан гьесул хIакъалъулъ хъизамалда цIунун хутIаралги халкъалда гьоркьор цIунун хутIаралги баянал ва къисаби.",
        "Кинав чилъун гьев дида вихьулевин цIехани, гьев дида вихьула Е. Е. Лансереца Толстоясул харбил иллюстрациязда вахъун вугев куцалда. Щайгурелъул Лансере гьел суратал рахъилалде цеве щун вукIана Дагъистаналде ва гьенир гIемер суратал рахъана, тIабигIаталъул ва гIадамазул. Гьесул Дагъистаналда гьарурал хIалтIабазда гъорлъ буго цо этюд, гьений яхъун йиго дир кIодоэбел миллияб ретIелги ретIун. Гьелда цIарги гьедин хъван буго «ХIажимурадил васасул яс», - илан. ГьабсагIаталда гьеб этюд цIунун буго Лев Толстоясул музеялда.",
        "Дагъистаналда вугеб заманалда Лансере халат бахъараб заманаялъ гIумру гьабун вукIун вуго дир кIодоэбелалъул эбелалъул рахъалъ кIудада Хизрил Исилясул рокъов. Дир кIодоэбелалъе гьеб заманаялъ букIун буго анкьго сон. Гьелда лъикIго ракIалда чIун вуго художник.",
        "Гьевго Лансереца ва кIодоэбелалъул имгIал МухIамад-Мирза Хизроевас тIамун йиго гьелъул эбел яс Россиялде цIализе йитIи лъикIаб хIалтIи бугин абураб пикру къабул гьабизе.",
        "Лансереда берцин йихьун ятизе йиго гьитIинай, цIодорай яс, яги Лансереда художникасул балагьиялдалъун бихьун батизе буго гьей гьитIинай яс, дир кIодоэбелалъулъ унгояб ХIажимурадил гIамад-хасиятги кIудияб яхIги. Гьеб заманалда рукIарал согIал гIадатазухъ балагьичIого кIвана гьелда (магIарулазул тIоцеесей чIужугIадан) тохтурлъун яхъине. Гьеб гуребги, гьей росасе ана гIурусасе, гьебин абуни жакъацин къанагIалъи ккола.",
        "ХIажимурадида хурхарал жал, нахъе цIунун хутIун кIодоэбелалъухъ рукIана гьесул чIумалги гьесул чIолорхъжоялъул бутIаги, гIарцул тIагIалабаз къачIараб. 70 абилел соназ кIодоэбелалъ гьел кьуна Толстоясул музеялъе. Дида ккола гьелъ битIун гьабунин.",
        "Гьединав цIар рагIарав чиясул наслуялъул вукIин лъан, гIумру гьабизе кинин бугебин цIеханани, абизе ккола нижер хъизамалда ХIажимурадил культ кидаго букIинчIин. Кидаго букIана ва буго къимат гьесул цIаралдехун ва жавабчилъи гьединав чиясул наслуялдаса чилъун вукIиналъ чIезабулеб. ЗахIматаб, къваридаб заман тIаде бачIараго дида ракIалде бачIуна ХIажимурадица Лорис Меликовасда бицараб, кин гьев рекIел къвакIи гIечIого хутIарав, гьесул рахьдал вацал, ханасасул лъимал чIвалеб заманалда ва хадубккун кигIан ракI бухIунги вукIаравали, гьеб рекIел къвакIи гIечIолъиялдаса. Гьеб гIагарлъиялъ дир хIалтIудеги кинго асар гьабичIо, щайгурелъул дун, кин букIаниги, вуго Шангин. Гьеб буго дир Сибиралдаса кIудадал фамилия. Нижер хъизамалда билълъараб гьечIо щибаб бокIнилъ ахIдей, Толстосул цIар рагIараб повесталъулъ бицен гьабулев чиясул наслуялъул чагIи кколин нижилан абун. Нижер умумузул чи, ХIажимурад, машгьурлъи гIицIго гьесул жиндирго иш буго, нижеда бараб жо гьениб щибниги гьеч1о.",
        "Лъазе бокьилаан дур эбел-инсул ва кIудабазул хIакъалъулъ.",
        "ТIоцебесеб иргаялда, бицине ккола, нижер тухум-кьибилалъул тарихалда тIасан тIехь хъван рагIалде бахъанин дир эбелалъ дагьаб цебегIан. ТIохьода цIар буго «Ургъун бахъичIеб къиса. Тухум-кьибилалъул ва хъизамалъул хIакъалъулъ харбал». Гьеб тIохьода бицен гьабулеб буго тIолго гIагарлъиялъул. ХIатта гьелда яцазул росабазул ва гьезул лъималазул лъималазул хIакъалъулъцин буго хъван. Гьеб тIохьол тIубараб бутIа буго Дагъистаналъул хIакъалъулъ. Гьединлъидал гьелда руго тIолго жавабал. Амма гьеб жеги къватIибе бахъун гьечIеблъидал, хIал бихьила къокъго жавабал кьезе.",
        "Дир эбел-эмен гьаруна ва гIуна Москваялда. Гьел цIалана МГУялъул биологиялъул факультеталда, гьенибго лъай-хъвайги ккана. Жеги гIолохъанго гьел ратIалъун рукIана, дие букIана 9 сон, яцалъе - 6.",
        "Дир эмен Ген Никифорович Шангин-Березовский ккола гIелмабазул доктор ва гьединго жидецаго хъван кучIдул ахIулел чагIазда гъорлъ машгьурав чи. 60 абилел соназ радиоялдасан кьолаан гьесул кучIдул. Ген - гьеб хIикматаб цIар бугин абизе бегьула, гьеб ккола 30 абилел соназда букIараб, ургъарал цIарал кьолеб модаялда рекъон инсуда лъураб цIар. Лъаларо, гьеб цIар лъолаго инсул эбел-эмен гIелмуялъул ургъалида рукIаралищали, амма эмен вахъана генетиклъун. Дир эмен гIезегIан цудунго хвана. Эменгун ва гьесул цIияб хъизангун лъикIал гьоркьолъаби кидагоги рукIана дир, жеги ункъо бесдал яцги йиго дир ва ниж киналго цIакъ цуцалъ гъункарал руго.",
        "Инсул рахъалъ кIудаэмен ва кIодоэбел ккола Сибиралдаса. КIудаэмен - Никифор Иванович Шангин гьавуна Алтаялда. Гьесул умумул гьенире рахъун руго Уралалдаса 17 гIасруялдаго. КIодоэбел – Зинаида Феоктистовна Березовская ккола Омск шагьаралдаса. Гьелъул умумузулъ журан руго казакалги, татаралги, къватIире ритIарал полякалги. Гьелъул фамилияги буго 1830 соналда Польшаялда букIараб ахирияб восстаниялъул гIахьалчагIаздасан бачIараб. КIодоэменги кIодоэбелги рукIана рагъулал тохтураллъун. КIудадада нижеца абулаан Никайилан, гьев вукIана тохтур-гигиенистлъун. Дида гьев ракIалда чIана гIатIидаб ракIалъул, гIамал берцинав инсанлъун. Рагъул заманаялъ кигIан фронталде витIи тIалаб гьабуниги, гьев тун вукIана санинструкторал хIадурулел курсал рачунев чилъун. КIодоэбел Зина гьел соназ йикIун йиго рагъулай тохтурлъун ва нухмалъи гьабулеб букIун буго рагъулаб госпиталалъе.",
        "Дир эбел ккола Леонора Николаевна Москаленко, гьеб фамилия ккола гьелъул кIиабилев росасдаса щвараб. Гьелъул кIиабилев рос – Геннадий Владимирович Москаленко ккола Саратовалдаса. ГIумру ана гьесул конструкторлъун хIалтIулаго. Дицаги яцалъги къабул гьавуна Гена даци. Яцалъ гьев, гьитIинай йикIиналъ, эменлъунцин рикIкIунаан, эменилан абизеги абула.",
        "Дир эбел, цебеккун бицухъе, ккола ХIажимурадил наслуялъул чIужу, бащдай магIарулай. Гьелъул эмен вукIана гIурусав. Эбелалъул рахъалъ инсул эмен - Белов Николай Петрович ккола Владимиралъул губерниялдаса. КIудада вукIана инженерлъун. Рагъул соназ гьев вукIана фронталда нухал, кьоял ралев чилъун. Рагъдаса хадусел соназ гьев чIола армиялдаго ва полковниклъун вахъуна.",
        "КIодоэбел – Умма йикIана нижер хъизамалда бищун гвангъарай, киназдасаго батIияй чIужулъун. Гьей Дагъистаналдаса тIоцеесей тохтур-чIужугIадан йикIин гуребги, гьей йикIана пагьму бугей тохтурлъун. Гьелда цадахъ хIалтIараз бицаралда рекъон, цогини букIун гьечIо гьелъ унтарасе мекъи лъураб диагноз. Гьелдаго цадахъ, хIалимай, гIамал-хасият хIеренай чIужу йигониги, ккараб бакIалда гьелъул кьварараб гIамал букIана. Гьединаб мехалда гьелъ бихьизабулан унго-унгояб, ХIажимурадилаб бахIарчилъиги къвакIиги. Нужецаго хIисаб гьабеха…",
        "1938 сон. Репрессиял. Чорокал мацIал риччан,  репрессиялде ккезехъин вук1ун вуго Дагъистаналъул Сахлъи цIуниялъул нарком Михаил Григорьевич Кумаритов. Доб заманаялъ билълъараб жо букIана цин чи доб рахъалде витIилалде, гьесдехун жамгIияб бербалагьи хвезабулеб спектаклял гьари. Гьедин, цо къоялъ радал МахIачхъалаялда тIобитIулеб бук1уна собрание ва цереккун хIадурарал чагIаз байбихьула Кумаритов какизе. Дир кIодоэбел гIенеккула гьез бицунелъухъ ва рагIиги босун Михаил Григорьевичасул хIакъалъулъ бицуна гьелдаса цересез бицун, гьесул хIакъалъулъ гIадамазул ракIазулъ лъугьараб квешаб бербалагьи тIубан хисизабулеб хIалалда. Гьелдаса хадур цогидалги гIадамаз рагIи босун Кумаритовасул рахъ ккун кIалъаял гьарула. Гьедин Кумаритов чIаго хутIула. Амма рагъул соназ гьев араб бакI лъачIого тIагIуна. Дир эбелги ячун кIодоэбел гьеб заманаялъ Дагъистан тун ине ккола.",
        "КIодоэбел дагъистанияз кин къабул гьаюлей йик1араяли дида бичIчIана гьей хун хадуб. Дунги эбелги гьелъул аманаталда рекъон, гьей юкъизе ватIаналде йосун тIадруссана (Дагъистаналде). Дун виххун хутIана самолеталъул трапалде лъугьиндал чIегIер барал гIадамаз бацараб сверухълъи бихьидал. Гьенир, дида бичIчIанихъе, рукIана гIицIго гIагарлъи гуребги, гьей лъалел рукIарал, ниж лъаларел ва гIемер батIиял гIадамал (ахирияб нухда гьей тIойитIизе рачIарал). ТIоцеесей тохтур-чIужугIадан, дида ккола ХIажимурад чIухIилаанин жиндирго васасул ясалдаса.",
        "\"ХIажимурадги\" гьесул \"Нохьбикаги\", Хунзахъ наибасул юбилеялда, 2016 соналъул 29 август",
        "Дур хъизан-лъималазда лъалищ наиб ХIажимурад нужер умумулъан чи кколевлъи?",
        "Дир чIужу – Селихова Татьяна Георгиевна ккола Одессаялдаса. Гьелъул эбел ккола базаргабазул наслуялъул чIужу, эмен вукIана немцав, антифашист. Таня ккола режиссер-документалист. Гьелъ бахъана къогоялдаса цIикIкIун фильм. Гьезул цо-цояз жамгIияталда жаниб кIудияб багъа-башари бижизабун букIана. Масала, «Санкт Петербург. ЦIияб гIасруялъ маркIачIул гIуж» абураб фильм. 21 гIасруялда шагьаралъул къисматалъул бицунеб буго гьениб. Гьел соназда гьений мэрлъун йикIарай Валентина Матвиенкоца нахъч1ван букIана гьеб жиндир заманалъулаб гуребиланги рикIкIун.",
        "Кин букIаниги гьеб фильм г1адамазухъе щвана интернеталдасан. Нижехъе ахIун бачIунеб букIана Питералдаса гьалмагълъиялъ къойида жаниб 15 азаргоги чи валагьулев вугин гьелъухъилан. РакIалде ккола гьеб киноялъ шагьаралда чанги сурукъаб мина бачIого теялъе гьабулеб хIалтIуе квербакъи гьабунилан.",
        "ХIажимурадил гьитIинав вас ХIажимурадидаса бачIараб гIуруслъараб наслуялъул бицанани, гьенир гIицIго руччаби гурого гьечIого ва гьесул наслу хадубккун руччабазул рахъалъ унеб буго. Дир кIодоэбел, хадуй дир эбел, дунги дир яцги ккола ункъабилеб наслу. Дир яц Ксения, гьабсагIаталда кIиабилеб нухалда росасе ун, гIумру гьабун йиго Англиялда, Ланкашир графствоялда. Гьениб гьелъ ингилис мацI малъулеб буго мигрантазда. Россиялда гIумру гьабун руго гьелъул тIоцебесеб ригьнадаса лъимал, Михаил - тохтур ветеринар ва яс Лидия, бизнесчилъи гьабулей йигей. Дирги йиго яс – Маша. Гьей йиго халкъазда гьоркьосел контрактазул специалист. Машада лъала ункъо батIияб мацI. Гьелъулги руго кIиго яс. Дир яцалъул лъималазулги лъимал руго ясал. Гьезул цоял гIумру гьабун руго Америкаялда.",
        "Щибдай абилаан ХIажимурадица жиндир наслуялъул чагIи дунялалда рикь-рикьизе ругеблъи лъарабани?",
        "Бихьуларищха, нижер бихьиназул цо дун ва дир яцалъул вас гурого гьечIо, бокьилаан хадубккун анлъабилеб наслуялдагIаги вас гьавун, гьесда ХIажимурадин цIар лъезе.",
        "ГIуруслъараб наслуялъул чагIи кколел руго генетикияб рахъалъ наибасул бищун цебесеб гIагараллъун. Амма нижеца гьеб чIухIи г1адин гуреб, гьесул цIаралда цебе жавабчилъи гIадин къабул гьабула.",
        "Хъизан Татьяна Селиховагун цадахъ нужеца «Наиб ХIажимурад. ГIурусалъ бугеб гIаркьел» абураб документалияб фильмалъе сценарий хъван букIин лъала. Кинаб кумек нужее хIажат бугеб гьеб тарихияб кIваралъул проект гIумруялде бахъинабизе?",
        "ХIажимурадил ва Дагъистан тун къватIир ругел гьесул наслабазул хIакъалъулъ документалияб фильм бахъизе пикру бижана Москваялда бугеб Дагъистаналъул вакиллъиялъул чагIазда ниж лъан, цин нижер эбелгун, хадуб нижергун лъай-хъвай гьабидал. Цин нижеда ракIалде ккун букIана эбелгун видео-интервью гьабизе, амма хадуб бичIчIана гьеб тема цо интервью гьабун лъугIулареблъи. Гьелъул буго кIудиб социалияб кIвар. Баркала кьезе бокьун буго Дагъистаналъул бетIерасул администрациялъул хIалтIухъабазе, ва республикаялда ругел цо-цо теле ва газетазул жуналистазе гьеб проекталъулъ гIахьаллъи гьабуралъухъ. Амма бокьараб кинопроекталъул аслияб квар бугеб суаллъун ккола гIарац. Гьеб гьечIонани, бокьараб кино сверула рокъоб бахъараб видеоялде. Гьединлъидал хьул буго спонсорал ратилилан. Гьединаб жо рак1алде ккарав чиясда лъан бук1ине, гьале дир электроннияб почалъул адрес: arch.shangin@yandex.ru",
        "Мун Дагъистаналде гIемер щолищ?",
        "Исана ХIажимурад наибасул 200 сон тIубай гьабулеб мехалъ щвана дун гьениве. Гьелдаса цеве щун вукIана 80 абилел соназул ахиралда, кIодоэбел юкъизе. Хадуб заман ккечIо ине. Гьелдаса хадуб Кавказалда кинаб ахIвал-хIал букIарабалиги лъаларищха.",
        "Гьанже цодагьаб бат1ияб темаялде руссинин. Дуца дарсал кьолеб Москваялъул Архитектураялъул институталде цIализе рачIунищ дагъистаниял?",
        "Гьенир гIезегIан дагъистаниял руго цIалулел. Амма дида цере Дагъистаналдаса студентал жеги ккечIо, хьул буго рач1инилан. Жиндир заманаялъ дида цадахъ архитекторлъун цIалулев вукIана Къурбан МухIамад Каримов. Гьесул гIезегIан цIар рагIарав архитектор вахъана. Гьесул бищунго машгьураб хIалтIи ккола «ВатIан» абураб комплекс (Надир-шагь щущахъ виххизавураб бак1алда Хиц1иб магъилъ бараб – Ред).",
        "Институталда цIализе бигьа букIунаро, амма гьеб цIакъго гъира балеб иш буго. Архитекторасе щола кутакалда гIатIидаб лъай. Щайгурелъул тарихалдаса байбихьун искусствоялде, художникасул ва скульпторасул махщалиде щун, кинабго малъула. Чанги МАрхИ лъугIарал чагIи хIалтIулел руго архитектораллъун гурелги, скульптораллъун, художникаллъун, артисталлъун, кочIохъабилъун. Масала, дида цадахъ цIалулев вукIана машгьурав кочIохъан ва композитор Андрей Макаревич, вукIана гьединго драматург Михаил Бертнев.",
        "Архитекторасда бер кIутIарабго лъазе ккола бокьулеб бугищ гьесие цебе бугеб объект яги гьечIищали. Лъазе ккола щай бокьулеб яги бокьуларебали бичIчIизабизеги.",
        "Дур лъай-хъвай букIанищ машгьурав архитектор, Авартеатралъулги Дагъистаналъул х1укумат жаниб ч1араб Хъах1аб Рукъалъулги проект бахъарав Геннадий Мовчанилгун?",
        "Геннадий Яковлевич Мовчан дида лъалаан, амма гьесулгун гьумер-бит1ун лъалеб лъай-хъвай букIанин дида абизе кIоларо. Щайгурелъул гьеб заманаялъ дун вукIана студентлъун ва дир муг1алимлъун вукIана цогидав цIар рагIарав архитектор - Степан Христофорович Сатунец. Мовчанилгун гьесул букIана цIакъ гъункараб гьудуллъи. Гьединлъидал Мовчанида дун лъалароан, амма дида гьев лъалаан лъикI.",
        "Дагьалъ цебегIан Москваялда лъуна чIагояв Жириновскиясе памятник. Дур хIисабалда, гьелъ инжит гьарулел гьечIищ Москва ва москваялъулал?",
        "ГIемерал гIаламалъаби кколел руго нилъеда сверухъ. Гьезул цо бутIа кутакалда ничалги руго. Щаялиго лъолеб гьечIо памятник Дмитрий Сергеевич Лихачевасе.",
        "ЦIар рагIарав ХIажимурадил кинаб хасият дуе щун батилин толеб дуца?",
        "ЧIухIиги цIакъго бегIераб ритIухълъи бокьиялъул хасиятги.",
        "Нижер баян:",
        "Никита Шангин гьавуна 1952 соналда Москваялда. 1976 соналда лъугIизабуна Москваялъул Архитектураялъул институт. Гьес гIахьаллъи гьабуна Москваялда ругел некIсиял килисабигун кIалгIаби къачIаялъулъ. Гьединго микьго соналъ нухмалъи гьабуна Большой Театр цIи гьабиялъе ургъараб проекталъе.",
        "Никита Шангин ккола «Что? Где? Когда?» абураб хIаялъул гIахьалчиги. Гьенив бергьун гьесие щвана «Хрустальная Сова» абураб шапакъатги.",
        "Аваразул нуцабазул рагIи дандеккунгутIиХунзахъ кIудиял хиса-басиял унаго, Чачаналъуб унел лъугьа-бахъиназда асар гьабулеб букIана МелъелтIа ва ГIанди ругел нуцабазул тухумазул нухмалъулез. Гьеб кIиго нуцалазул тухумалда гьоркьоб дагIба-къец унеб букIана Чачаналда щиваз жидерго сиясат билъанхъизабизелъун. Аслияб къагIидаялъ гьеб кколеб буго Видан ва Нажаюрт мухъал. Гьеб дагIба къецалъул хIасилалда тунка-гIуси ккана МелъелтIа вукIарав нуцал ГIалиханил Тураласулгун, Гъагъалъ вукIарав нуцал ГIалибегида (Дургъануцал) гьоркьоб. Гьеб заманаялъул лъугьа-бахъиназул хIакъалъулъ хъвалеб буго гIараб мацIалъ бугеб «ГIандиса ГIалибегил ва гьес ГIалиханида тIад босараб бергьенлъиялъул хIакъалъулъ» абураб хъвай-хъвагIаялда. Хъван буго гьеб 1815 соналдаса цебе. Гьениб хъвалеб буго ГIалибегица чачаназдаса бакIарулеб магъалоялъул хIакъалъулъ. «Магъало бакIарулеб букIана гIарцудалъун, мугь ва боцIудалъун киналго бакъдасел рахъалда ругел чачаназдаса, Салатавиялъул мугIруздаса байбихьун бакътIерхьуде Шубуталде щун ва къилбаялъул рахъалдаса ГIанди гIурухъ щун киназго»-ян. Щибаб соналъ ГIалибегие щибаб рукъалдаса щолеб букIана цо-цо меседил диргьам, гIемераб мугь, щибаб нусго гIиядаса цо-цо гIи, щибаб гIачиязул рехъадаса цо оц. Гьеб бакIарулеб букIана рии аралдаса 20 къойидаса.",
        "Амма гьеб магъалоялда хьул лъуна бакълъулазул нуцалчи Тураласул. Цо заманалдаса ГIалиханил Туралав вачIана бакълъулазухъе гьезул гьариялдалъун, Гъагъалъа ГIалибегида данде рагъ гьабизе. ГьанжелъагIан ГIалибегица босулеб букIараб магъало, гьанже чачаназ Тураласе кьуна. Балъго бакълъулазул аскарги бакIарун Туралав ана ТIад-Буртиялде (Чачаназулгун балъхъадерил гIорхъода бугеб ЧIарбилъ абураб бакI) ва балъго магъало бакIарана.",
        "Мамайхан Агъларовас ва Тимур Айтберовас хъвавухъе, ГIандиса ГIалибегие щолел магъалабазул хал гьабурабго бихьулеб буго гьединалго магъалаби Суракъат-нуцаласеги щолел рукIараблъи, ай, дагIба унеб букIана ирсалъе кьолеб магъало босизе бугеб ихтияралда тIаса.",
        "Гьединго рехсараб документалда хъвалеб буго: Туралав вачIана ГIандиве ва шамхаласухъ лъалхъана. Гьес лъикIго къабул гьавун вуго гьев ва цадахъ рукIарал. Лъабго къоялъ ГIалибегилгун гьеб магъалоялда тIаса хабарги бицун гьев вуссун вуго МелъелтIе. ГIалибегица гьезда лъазабун букIун буго тIокIаб жиндир лагъзадеридаса магъало бакIаругеян. Иргадулаб нухалъ магъало бакIаризе замана щварабго ГIалибегица жинцаго бакIарун буго. Гьебмехалъ Туралас бакълъулазул аскарги бакIарун ГIандибе сапар бухьун буго. Гьесул рагъухъаби чIана Гъагъалъ росдада данд битIун бугеб магIарда. ГIалибегида лъалеб букIана гьев Туралав вукIин ва гьесие рагъ гьабизе ва жив тIаса реххизе къваригIун букIин.",
        "Туралас гьенисан чапар витIана ГIалибегихъе кагъатгун. Кагътида рукIана хадур рехсарал тIалабал: «… СултIан ГIалибег! Дица амру кьола дуе нахъбахъичIого гьал дир чапарзабазда цадахъ кинабго дуца гьаб соналъ бакIарараб магъало битIеян. Ханлъудасаги нахъе а, ихтиярал кьезе ва гьукъизе токIалъ ракIалде ккоге, лагъзадерил ва магъало кьолезул ишазда гъорлъеги жуваге. Гьаб амру дуца гIадахъ босичIони, дун гьаб сапаралдаса нахъ вуссина нужер бихьиналги чIван, руччабигун лъималги кверде росун, нужер росабазулги ганчIида тIад гамачI течIого».",
        "Кагъат щварабго ГIалибегица жиндир гIакълучагIазулгун дандбана кинабго хадуб гьабизе кколеб. Хадусеб къоялъ хъахIлъи рещтIарабго къотIи гьабураб бакIалде Тураласулгун гара-чIвари гьабизе витIана гьес жиндир вас Нурав. Гьес нуцалчиясул рагьтIателазде ахIана жиндие Туралавгун кIалъазе къваригIун бугин, къватIиве вачIаян гьареян.",
        "Туралав къватIиве вачIаравго Нурас гьесда абуна: «Те гьаб нилъеда гьоркьоб бугеб дагIбаги, а дурго аскарги бачун дурго рокъове. Гьаб ишалдаса дуе пайда букIине гьечIо. ИнчIони дуе щвезе буго гIицIаб ганчIидаса тIотIое щолебгIан хайир». Туралав гьесухъ кIваркьун гIенеккана ва жеги кьварун абуна: «Дица гьесулгун дагIба тезе гьечIо гьаб дир хвалчен бекизегIан, ялъуни гьеб ханлъиялдаса гьев реххичIого, хадув жиндирго тIалинибе най гIадин цадахъ давлаги босун гурони вуссинеги гьечIо нахъе».",
        "Нурасда бичIчIана тIокIалъ гара-чIвари халатбахъун магIна гьечIеблъи. Цебеккун хIадурараб планалда рекъон, гьес ишара гьабула гвандинир рахчарал рагъухъабазде, Тураласде кьвагьдеян. Гъагъалъа Гьиматица речIчIун Туралав чIвана. Гьев вортарав вихьарабго бакълъулазул къокъа тIуризе байбихьана битIун ГIалибегил аскаралъ гъоркьчIел гьабураб бакIалде. Гьеб мехалъ гьез цо лахIзаталъ цадахъ киназго кьвагьун гIемер чагIи жеги щапизаруна ва кодор хвалчабиги ккун жеги хадур лъугьана. Тураласул къокъаялдаса 70-гоялдаса цикIкIун чи чIвана гьеб бакIалда.",
        "ГIалибегица амру кьуна Тураласул жаназа буртинаялдаги жемун, киналго гьаризе кколел ишалги гьарун, цоги чIвараздаса батIаги гьабун Бакълъулазул гIорхъоде щвезабеян. Гьезги амруги тIубан, щвезабуна жаназа: «Гьале нужер хан, нужецаго вукъе нужее бокьаралъув», абун.",
        "Кин щвараб ГIандибе шамхалазул тузум",
        "ТIадехун бицен гьабураб документалда тIад хъвай-хъвагIаял гьарурав Гъагъалъ МайаргIали Идрисовас хъвавухъе, гьеб хъвай-хъагIай гьабуна 1815-1816 соназ ПирмухIамадил вас АхIмадханица. Гьев вукIун вугила Дургъа-нуцал абулев вукIарав ГIалибегил вас Нурасул, гьесулги вас ГIумарил ва гьесулги вас Хъачил васасул вас. Хъвай-хъвагIаялда рекъон, ГIалибег вачIун вуго кисаялиго Гъагъалъе ва гьенив чIун вуго, киса вачIаравали хъван гьечIо. Гьебго документалда хъвалеб буго 1318-19 соназ Гъазигъумеки кверде босун хадуб гьенир рукIарал ханзаби щущахъ ранин ва Дурга-нуцал абурав ГIалибег ГIандиве ун вугин. Гьеб хъвай-хъвагIаялда щаклъизе бачIунеб буго, щайгурелъул 1318-19 соназ вукIарав чи XVII гIасруялъ ГIандиве щвезе рес букIинчIо.",
        "КIиабизеги, ГIалибегил умумузул цIаразул бакIалда хъван руго аваразул нуцалзабазул цIарал. Гъазигъумекиса вачIарав вугин ГIалибег абизе кинабгIаги мухIканаб баян гьечIо. Гьединлъидал, Шамхалилал абураб хадусеб гьезул наслуялъги рикIкIунеб буго жал Гъазигъумекиса шамхалазул наслуялъул чагIи ругилан. Гьеб буго ургъун бахъараб жо. Гьелъие гIиллаги букIана Туралав Абумуслим шайихасул тухумалдаса вукIанилан абураб гIадин, живго къурайшиязул тухумалдаса бачIараб наслуялъул чилъун вихьизавизе, халкъалъул жидеде хIурмат-адаб цIикIкIине, аварагасул тухумалдаса рачIарал чагIи ругилан.",
        "ХIакъикъаталда кисан бачIарабха букIараб ГIалибегил наслу ва гIандадерида гьоркьоб тIибитIараб Шамхалов абураб фамилия? Гьелъие жаваб кьолеб буго цIар арав этнограп Евгений Шиллингица. 1940 соназ гьес лъазабулеб букIана гIандадерил тухумазул тарих. Гьес гьадин хъвалеб буго: «ГIандадерида гьоркьоб лъикIаблъун рикIкIунеб Шамхалазул абураб тухум бачIараб буго ХунзахъаXVIгIасруялъул ахиралда, щайгурелъул гьезул тIоцевесев Доргъа-нуцал вукIун вуго Хунзахъ вукъарав чи. Гьеб тухумалда гьабсагIаталдаги тIиритIун руго гIемер хундерида гьоркьор дандчIвалел цIарал: Нуцалхан, ГIумахан, Баху ва гь.ц. Цойги хIужа буго, дунгун кIалъарав гьеб тухумалдаса чияс абулеб букIана жиндир кIудияв инсуца вацасулгун букIараб дагIбаялъе ахир лъеялъул мурадалда рекъел гьабизе вачун вукIанин Хунзахъа гIагарав чи».",
        "Шиллингил рагIабазда рекъон, Гъагъалъ Шамхалал абураб наслу баккун буго ГIанди росулъа. Гьеб тухумалъул Мамади (МахIамад) абурав чи ун вугин Хъачи ва ХIажикIу абурал лъималгун ГIандиса гочун Гъагъалъе. ГьабсагIат Гъагъалъ ругел кIудиял тухумал руго Хъачилал ва ХIажикIулал. ГьабсагIаталда Шамхалазул тухумалда жанире уна ГIанди ва Гъагъалъ росабазул гIемерисел гIадамал. Руго гьел гIандадерил цоги росабаздаги.",
        "Дие бокьун буго магIарул газета цIалулезе бицине тIадмагIарулазул гIемер кIудияб гуреб росулъ вахъарав, тIолго Дагъистаналъул халкъалда жиндир цIар машгьурав, гIелмугун гIамал рекъарав КъурбангIалил-Загъалав шайихасул хIакъалъулъ дагьа-макьабго бицине.",
        "Биценалда рекъон, гьесул кIудияв эмен КъурбангIали вачIун вуго гьанжсеб ЛъаратIа районалъул Гьиндиб росулъа Хъваршиве мутагIиллъун. Гьенив цIалулаго чIужу ячине заман щвараб мехалъ гIагарлъиялъ гьесда ригьин гьабизе инсул росулъе тIадвуссаян абулеб букIун буго, амма гьев разилъун гьечIо. Гьенисаго чIужу ячараб къагIида, гьесие кватIичIого гьавун вуго вас, гьесда цIарги лъун буго Загъаян абун.",
        "Хъварши росулъ вукIун вуго жиндир ресги гIадамазда гьоркьоб къимат-къадруги, бугев цо чи. Гьесул йикIун йиго росулъго цIар арай цIакъ берцинай яс. Росдал ругел гIолохъабазул рокьи ккун букIун буго гьей ясалъухъ ва кьеян гьаризе гIемер чагIи рачIунаанила гьелъул инсухъе. Загъаласул инсуцаги ритIун рукIун руго гьей кьеян гьаризе гIадамал. Кьеян гьарун рачIаразда гьес абун буго гуржиялъеги ун давлаги босун вачIарасе кьелилан. Загъаца чабхъен гьабун буго Гуржиялъе ва гьениса давла гуребги цо бечедав чиясул жеги балугълъичIей ясги хъамун йиго. Росулъе тIадвуссарав Загъаца цоги нухалъ ритIун руго гIадамал дой яс гьаризе, гьелъул инсуца жиндирго рагIи ккун буго.",
        "ЧIужу ячун хадуйги, Загьаца дой Гуржиялъа жинцаго хъамун ячIарай яс рокъой хьихьулей йикIун йиго. Гьелъ жиндиего бокьун босула ислам. Берцинаб гIамалалъул, иман бугей яс йикIун йиго гьей. Цо заманалдаса гьелъул эбел-инсуда лъан буго гьей гьений йигеблъи. Гьелъухъ гьез кьолеб букIун буго кколеб мухь ва нахъе ячIаян гьарун буго гьелда. Амма яс разилъуларо, динги лъан гьей гьел гIадамазда гьоркьой ругьунлъун йикIуна.",
        "Балугьлъараб мехалъ Загъаца жиидиего кIиабилей чIужулъул ячуна бусурманлъарай гуржияй. Гьелъ гьесие гьавула вас ва гьесда лъола КъурбангIалиян кIудияв инсул цIар.",
        "Гуржияй эбелалъ какиги чурун гурони Загъаласда керен хахизабелеб букIун гьечIо. Гьединай иман бугей гIадан йикIун йиго гьей.",
        "Халкъалда гьоркьоса дагьал чагIазда гурони лъалароан Загъаласул хIакъикъияб цIар КъурбангIали бугеблъи. ТIолгодагъистаналда гьев машгьурлъун вукIана Загъалавдибир абураб тIокIцIаралдалъун. Загъаласул йикIун йиго кIиго яцги, амма херал чагIазда гьезул цIарал ракIалде щвечIо. Дир мугIалим мунагьал чураяв ГьаракIуниса НурмухIамадил МухIамадхIажиясда лъалеб букIун буго Загъаласул эбелалъул тухумалъул цIар, гьес ракIчIей гьечIого абуна Абашидзе батилин кколин.",
        "ГIелмуялде тIоцересел галаби",
        "ТIоцеве Загъалав лъида цеве цIалулев вукIаравали лъаларо. Гьесие цIализе цIакъ захIмалъулсб букIун буго, хадуб гьес хIукму гьабун буго ц|алиги рехун тун инсул рокъове вуссине. Жиндирго гьалмагъзабазе къо-лъикIги гьабун, кигIан гьезие бокьичIониги, гьес Хъварши росулъе сапар бухьун буго. Рокъове вачIунаго, кигIан заман гьес нухда бахъарабали лъаларо, гьев щун вуго Сасикьдерил кьода гIагарлъухъ бугеб \"ЗакIикь\" абулеб нохъоде ва сордо базе гьенив рештIун вуго.",
        "Гьеб нохъода букIун буго лъим тIинкIулеб бакI. Загъалас гьениб гьитIинабго гвенд гьабун буго. Хадув, гIодов кIусун вукIарав гьев кьижун ккун вуго ва ворчIилалде доб гвенд лъадал цIун батун буго. Гьеб мехалъ гьесда ракIаде ккун буго гьаб гьадигIин дагьго тIинкIулеб лъадал къатIраялъ гIемер заман иналде гвенд цIун бугин, щибаб къоялъ цо-цо рагIи лъазабуни, ункънусгогIанасеб рагIи лъазехъин бугин жиндаги цо соналдасайин абун. Гьеб пикруги ботIролъе бачIун Загъалас нигат гьабун буго нахъвуссине. Гьениса эбел-инсухъеги щвечIого цIализе тIадвуссун вуго. АнцIгогIанасеб соналъги цIалун росулъе вачIараб мехалъ эбелалда лъан гьечIо жиндирго вас ватIа вахъизе.",
        "Шамилилгун гьудуллъи ккей",
        "Загъалав цIализавурал киналго гIалимзабазул цIарал нилъеда лъаларо. Амма мухIканго лъала гьев ГъазимухIамадидаги Шамилидаги цадахъ ГьаракIуниса машгьурав гIалимчи ва мударис СагIид-афандихъ \"жамигIул жавамигI\" цIалулев вукIараблъи. Гьелъул хIакъалъулъ хъван буго Гьигьалъ росулъа Агъвалив вукъун вугев гIалим ХIусайнияв МухIамадица.",
        "ЦIумадисезул херал чагIаз бицуна ГьаракIунир цадахъ цIалулаго Загъаласулгун Шамилил тунка-гIуси камулеб букIун гьечIилан. Щайгурелъул Шамил вукIун вуго сундулго рахъалъ жиндаса бергьине цониги мутагIил виччаларев вас. Загъалав гьесдаса гIемер кIудиявги вукIун вуго. Цо нухалъ Шамилица цадахъ цIалулел мутагIилзабазе кьун буго цо суал, нужеда лъараб мехалъ жиндие жаваб кьеянги абун. Цояс гьебсагIатго абун буго жинда лъалин абун ва битIараб жаваб кьун буго. Цадахъ цIалулезул гьедигIаи лъай гьечIеблъиги гьалев Шамилида бичIчIун буго гьеб жаваб дов мутагIиласда Загъалас бицараблъи. Гьеб бицараб щайилан Загъаласе бадибчIвай гьабун буго Шамилица ва гьесие рахIат толеб букIун гьечIо. Гьесул гъалмагъир чIалгIарав Загъалас хIукму гьабула цIалиги рехун тун, жиндирго гIагараб росулъе вуссине. Мадрасаялда жанире мутагIилзаби руссараб мехалъ, Шамилида Загъалав гьенив вихьун гьечIо. Гьес гьикъун буго гьалмагъзабазда гьев кив вугевилан. Гьез бицун буго гьев вихьичIого гIемер заман бугин абун. Гьеб иш жиндирго мугIалимасда лъалилан намуслъарав Шамилица хIукму гьабула гьесда хадув вахъине. Дида бицухъе, Шамил Загъаласда хадув гъун вуго \"ТIалукъоно\" магIарда. Гьениб Шамилица абун буго щай мун лъутулеван? Гьесдехунги вуссун Загъалас абун буго: \"Шамил дуе Аллагьас кьураб къуваталда дир дагIба гьечIо, дуца щай дие Аллагьас кьураб гIелмуялдехун дагIба базе кколеб?\" Гьесухъги гIенеккун, Шамилица гьесие рагIи кьола жакьа къоядаса нахъе вацал гIадин рукIине.",
        "Гьелдаса нахъе гьел цоцазе хиралъизеги хиралъанила.",
        "ГьаракIуниб Загъалас цогидал мутагIилзабаздаса цебе лъугIизабун буго цIали. Цо чанго соналдаса СагIид-афандиясухъ цIали лъугIарав Шамилица абун буго гьанже лъихъе жив цIализе иневин абун. Загъалавдибирасухъ ун лъикIин абун буго СагIид-афандица. Хадув Шамил цIализе гьесухъе анин бицуна.",
        "Ригьин гьаби",
        "Загъалас жиндирго росулъ гьабун буго ригьин. Гьес ячуна Узданай абулей яс. Гьезие гьавула вас ва гьесда цIарги лъола ТIалхIат абун. ТIалхIат вукIуна эменго гIадинав гIараб цIаларав гIалимги гIадамазда гьоркьоб рагIи билълъарав чиги. Шамилил рагъазул ва гьелда хадуб лъугьараб восстаниялъул тарих хъварав, бергьарав гIалимчи Ангъидаса Халил-афаядияс хIежалдаса ТIалхIатихъе хъвараб зигараялъул кагътидасан нилъеда лъала гьев ГIанди вилаяталда гIурусаз наиблъун тун вукIин. ТIалхIатил вукIана ичIго вас. Бищун кIудияв ГерейханхIажияв гIемер заманаялъ Болъихъ дибирлъунги вукгIун вуго. ТIалхIатил лъабго вас хIежалде арал чаг1и гьениса нахъ руссунаро. Загъалав шайихасул кIиабилей чIужу йикIана Гьаквариса. Гьелъ гъесие гьаюла яс. Гьелда цIарги ХIава букIана. Загъалас дибирлъи гьабула батIи-батIиял росабалъ: Хъваршиниб, ТIиндиб, Гьигьалъ, КIванкьада Санкьада дивирлъи гьабизе байбихьаралдаса гIадамаз гьесда Загъалавдибирин абулаан.",
        "Дибирлъи ва мугIалимлъи",
        "ТIиндив дибирлъун хIалтIулаго гьес гьениб рагьула мадрас. Гьеб мадрасалда гьесухъ цIалулел рукIун руго батIи-батIиял росабалъа 150 мутагIил. Гьесул гьелгощинал мутагIилзабазда гьоркьоса бищун цIар аравлъун лъугьана Гьигьалъа ИмаммухIамад. Гьев цIалун лъугIараб мехалъ Загъалас абун буго: \"ЦIакъго рекIараб бал бугеб гIаштIи жинца Гьигьалъе битIанин, заманалдасан загьирлъилин гьелъул гьунар\",- ян. Гьес абухъего, ИмаммухIамад вахъана кIудияв гIалимчилъун. Ахираб заманалда Аргъваниса Шамхалги гьевги тIамун рукIун руго Шамилил наибзабилъун. Дагъистан гIурусаз кверде босараб мехалъ гьев хIалтIула Болъихъ ва Бакълъухъ участкабазул наиблъун.",
        "ИмаммухIамадица данде гьабуна чанго тIехьги. Рехсон телин гьаниб гьезул цо-кIигоялъул цIар. \"Гъараибул гьимян\" ва \"Кашафул гъумум\". Гьев унтараб мехалъ гьесде раккизе рачIунел рукIун руго гIемерал гIадамал. ИмаммухIамадица гIумруялъ данде гьабураб цо тIехь гьесул рокъоса бикъун ун буго гьесулго гIагарав чияс. Гьелдаса нахъе гьев гIакълу хисун лъугьун вуго. Гьигьалъа ХIусайнияв МухIамадица гьеб тIехьалдаса къокъ гьабун бахъараб лъебергогIанасеб гьумер буго дихъ. Гьелда тIад хъван буго гIемер нилъеда лъалареб нилъер магIарул ва чачан халкъалъул рагъазул тарих. Гьелъул хIакъалъулъ мухIканго дица бицина цойги нухалъ. Жакьа къокъ гьабун бицина гьелда жаниб хъван бугеб Шамил Загъалав шайихас тасдикъ гьавиялъул хIакъалъулъ бугеб бицен.",
        "Загъалас имам тасдикъ гьави",
        "ЧIиркъатIа росулъ Шамил имамлъун вищула гьенир данделъарал гIемерал гIалимзабаз ва Дагьистаналъул церсхъабаз. Гьелдаса нахъе Шамилица гIурусазулгун цо чанго рагъги гьабула. Иргадулаб данделъи букIуна Харахьиб кIудияб мажгиталда. Гьениб Шамилица гIуцIула Дагьистаналъул вакилзабазул мажлис ва гьездаса Шамилица тIалаб гьабула жиндие тIубараб къагIидаялъ хIукму къотIеян. Гьеб данделъиялда букIараб халкъалъул пикру бикьула. Цояз абула хункарасул изну гьечIого имам вишизе бегьуларин, цогидаз абула къурайшияв тезе кколин имамлъунин. Гьеб мехалъ Шамилица тIадеги вахъун абуна: \"Ле, кIудиял гIалимзаби, дида бихьулеб буго гьаб нужер данделъи, щибго хIасил гьечIого лъугIизехъин букIин. Дида лъикIаблъун бихьула, нужецаги къабул гьабуни, гьаб заманаялъул кIудияв мужтагьид Хъваршиса Загъалав ахIизе ва гьесде гьаб нилъер ишги тIамун, гьес гьабураб хIукмуялда нилъги разилъизе. Шамилил рагIиялада киналго тIад рекъола. Шамилица кагъатги хъван Загъаласда хадув чи витIула Харахьиве вачIаян гьарун. Загъалав шайих вачIине вугеблъи лъараб мехалъ, батIи-батIиял росабазул ва миллатазул гIемераб халкъ бакIарула Харахьибе.",
        "КватIичIого вачIарав Загъалав шайихас цевеги вахъун абула: \"Ле, кIудиял гIалимзаби, гьеб масъалаялъул аслуялдасанго нуж мекъи ккун руго. Нужер халиф ккун буго нужеца хункарасе къотIи гьабулеб гIадин. Хункарасе гуро гури нужеца къотIи гьабулеб бугеб. Хункарасул кумек щолареб бусурбанаб халкъалъ жидерго тIалаб гьабулев цо бетIер вищизе ккола\". Загъалав шайихасул гIадат букIун буго гьакIкIан кIалгун велъулеб. Велъизеги велъун гьес нахъеги абула: \"Аллагьас тIадаб гьабун буго лъабго бусурбан чи нухда вугони цояв гьезул бетIерлъун теян. Гьединаб магIнаялда аварагасул (с.т.гI.в.) хIадисги буго. Нилъее киса щвелев къурайшияв имамлъун тезе? Нилъ руго гьаб заманалда нилъедаго гьоркьоса имам тезе тIадал чагIи\". Цинги Загъалав шайихас тIадеги вахъун, Шамилил кверги ккун, гьесдехунги вуссун абула: \"Гьаб мажлисалда ругел вакилзабазул вакиллъиялдалъун дица мун имамлъун тезе хIукму гьабулеб буго\", - ян.",
        "Имамасе насихIат",
        "ДугIа-алхIамалдаса хадуб гьес абула: - Я дир вас, Шамил. Дун расниги хIинкъуларо дица дуе къотIараб хIукму мекъи батилин абун. Дун цIакъ цIикIкIун хIинкъулеб жо буго, дур ишалъул ахиралда, дур хIалтIиги гучги лъараб мехалда, дуда хадур аскаралги цIикIкIараб мехалда, мун гьеб киналъго гуккун ккеладай абураб жо. Дида нилъедаса церехун рукIарал гIадамазул лъугьараб къисмат лъала, дунго гьезда гьоркьов вукIараб гIадин. Гьел киналго дуе рехсезе заманги гьечIо, амма дица рехсела дуе питнаби нахъчIвазелъун тIуразе тIадал жал:",
        "Дуца халкъалда гIазаб - къварилъи бихьизе гьабичIиго букIин цо. Дуца гьезул ишал мун гурезде тIамичIогун рукIин кIиго. ГIалимзабазда дандбан гурони дуца цониги бусурбанчиясул би гIодобе тIунгутIи лъабабго.",
        "Цинги Загъалав шайихас Шамилие бицуна умавиязул халифлъилъул ва ГIабасиязул халифлъиялъул. Умавиязул-зулму цIикIараб мехалъ гIабасияздалъун гьезул зулму тIаса ин. Гьелда гьоркьор ккарал жал: ХIажатилги ибн Зубаирилги лъугьарал жал, халифлъи къваригIун васас эмен чIваялъул, инсуца вас чIваялъул, вазирас живго чIваялъул. Хадуб бицуна Багъдадалъул халифаталъул, татаразул Гьулагуханасул хIакъалъулъ, къарамитIазул пачалихъ лъугьунелъул гьабураб чIвай-хъвеялъул. Гьелда хадуб бицуна Египегалда черкессазул пачалихъ лъугьиналъул, гьезул хIакимзаби Буркъакъидасан Туманбейиде щвезегIан. Цинги рехсола вагьабияталъул питна, фатишидазул пачалихъалъул лъугьарал жал. \"Гьеле, дир вас Шамил, жинца зулму гьабурав чи халат хутIуларо, - янги абун Аллагьасде дугIа гьабуна гьес: - БетIергьан, Аллагь, дуца гьасде гIадлу-иизам гIуцIулеб куц илгьам гьабе! Гьасул хвалченалдалъун зулму-пасалъи тIагIинабе! Дуца гьав муъминзабазда тIад бетIерлъун халат гьаве!\".",
        "Загъалав шайихас гьеб дугIа гьабулаго Шамил гIодула, имамасул гIодиялъухъе тIолго данделъараб халкъги гIодула.",
        "Гьедин Загъалав шайихас имамлъун тасдикъ гьавула Шамил. КIочон тун вукIана гIемераб мехалъ Шамилил бишун хириявлъун вукIарав мужтагьид. Гьеле гьелъие нугIлъи гьабулел Игьалиса Чупаласул рагIаби:",
        "\"Гьаквариса МикагIил,",
        "Гьигьала ХIажардибир",
        "ЛахIтуялда рукъидал",
        "Кьараб диналъул талихI",
        "ТIолго жиндир бодаса",
        "Шамилие рокьуяел",
        "Кьохъа МуламухIама,",
        "Хъварщиса КьурбангIали\"",
        "(Загъалав шайих).",
        "Ахиралда бицинин имам Шамилилги Загъалав шайихасулги хвалил хIакъалъулъ гIараб тIахьазда хъван ругел мухъал: \"Цо сордоялъ кутакалда зоб багIарлъана, хадуб баянлъана Мадинаялда Шамилги Хъваршив Загъалавги накълулъараллъи...\" Загъаласул зияраталда жаниб бугеб зонодаги бихьизабун буго имам Шамил хвараб тарих. Хъваршиб росдал хераз бицанихъе, Загъалав шайих хвараб къоялъул маркIачIул какда цебе къилбаялъул рахъалда бугеб магIардасан баккун \"Божи\" кIкIалахъ гьесул хур бугеб бакIалда нур речIчIун буго. Гьенив вукъула жамагIаталъ кIудияв шайих. Аллагьас гьесул баракат-шапагIат камун тогеги нилъги.",
        "«Ва дир вацасул вас. Дуца дурго хъатикье росе Авариялъул тIоцересел кулал – ГIалихъиличилазул, кIиабилел – Жунгуталъул бетIергьабазул, лъабабилеб – Гумбеталъул бетIергьабазул, ункъабилел – ГIандадерил, щуабилел – хадусезул (чачаназул – хури жамагIат), анлъабилел – Бакълъулазул (Авариялдаги Гьидеридаги гьоркьоб, анкьабилел Хучадисезул ва Анкьракьалъул (лъебелал). Гьал кIулазул ихтияр буго дурго кодобе босани, цIам пахь, цIибил, махх, ччугIа ва цогидабги инсанасе хIажалъулеб щинаб жо букIина дур. Гурони дудасаги дур халкъалдасаги нахъе ина.",
        "Вад и вацасул вас. Дурго бахIарчилъиялда релълъарав ГIамирлъун вукIине дуе бокьун батани, гьел гIорхъабиги рахине (гIатIид гьаризе) хIаракат бахъе, цок вер чIвалеб дурго ракьги кьечIого».",
        "История Дагестана. Махачкала.",
        "Дагучпедгиз 1994 г. «Хунзахское нуцальство» стр. 70.",
        "Булач – нуцалие букIараб магъало",
        "Гьесие букIун буго кинабниги рукъалдаса цо-цо соналъе къали тIорщалил. ЧIегIерхIайваназдасаги букIун буго кинабго нус-нус рукъалдаса цо-цо оц цо-цо соналъе.",
        "ГIиялги букIун буго нусго чахъу бугев чиясдаса цо-цо чахъу.",
        "Ххамилги букIун буго базарганасдаса цо дарайдулги цо исхъалидулги цо-цо туп. Пихъаздасаги букIун буго гъабу чIарав чиясдаса цо чIеп (цIолбол батилаха Н.ГI.).",
        "Жиндир чи чIвачIев чи чIвани, гьесдасаги букIун буго нусго чахъу. Ругъун лъурав чиясдасаги букIун буго цо оц.",
        "Щибаб росдадасаги букIун буго щу-щу цер: цо чIегIераб, ункъо багIараб. Кинабго росдадасаги букIун буго чуниги гIаланиги – цояб. Гьесул (нуцалил чи хвараб мехалъ гьесда хадуб-цебе жо гьабизе цо-цо гIаканиги кIи-кIи куйниги. Гьебго магъало букIун буго гьесул бертин – жо ккани).",
        "Баян. Булач-нуцал абун вукIун вуго Хунздерил хан. Гьев вукIун вуго АмирсултIанасул вас. Гьевги Баяр ГIабас – Суракъатил вас, нуцалилан жинди тIокIцIар абулев.",
        "ГIарабалдаса гьаб текст буссинабун буго Мансур ХIайдарбеговас.",
        "Араб гIасруялъул 70-лел соназ гIагараб БуцIра росдал тарихалде, фольклоралде рокьи дилъ «Бакъбаккул литература» изданиялда къватIире риччарал тIахьаз бижизабуна. Росдал тарихалъул баянал дие кьуна гьеб бокьулел, лъалел ИсмагIилил Ибрагьимицаги (хвана 94 сонги бан), Ибрагьимил МухIамадицаги (хвана 96 сонги бан).",
        "Дол соназ БуцIра школалъул директорлъунги вукIун, фольклор бакIаризе дие кумек гьабуна чIахIиял классазул лъималаз. БакIарараб фольклоралъул асаразда гъоркь гIемер такрарлъун руго ЗулхIижатил, СагIадатил, Хамизил, Зубайдал (ГIумарил), Маржанатил, Хажал, СултIанзадал, ГIалил ПатIиматил, цевехун рехсарав Ибрагьимил МухIамадил, Халатов ГIалил, гьесул яс ПатIиматил (гьанже чIаго йиго) ва гь. цогидазулги.",
        "Дица гьезул цIарал гьанир рехсана гьал мухъал цIалараз Аллагьас гьезул мунагьал чурагиян гьариялде хьулалда.",
        "БакIарараб материалалдаса цо гьитIинаб бутIаялъул бицине бокьун буго дие.",
        "Сапаралда гIанкIица нух къотIани, «цер, цер»,-ан ахIула, Борохь бихьани, «Аллагьасул тушманан»-абун, хIаракат бахъула чIвазе. Божула чIегIераб катица нух къотIани, нуж битIунгутIиялда. Гьединаб божи жидеда гьабулел жал гIемерал руго магIарулазул.",
        "Масала, цогидал магIарулазго гIадин, цIакъго цебеялдаса буцIулдерицаги иман лъун, сужда гьабун, Аллагьлъун рикIкIуна «Бечедги». Цебего гIадин кIудияб божилъи-хьулгун гьесда гьарула, мурад тIубай «Бучедасда» (Бичасда) хурхинабула. «Баги, Бечед, чвахун цIад», «Бичас биччани», (Бичас хъван батаниян абуларо), «Бичасул авараг» ва гь.ц. нугIлъи гьабула цересел умумуз Бечед Аллагьасул даражаялде вахинавулев вукIин.",
        "Бакъ-моцIалъе сужда гьабизеги буго цIакъго цебеялдаса дунялалъул цересел къавмазда гьоркьоб гIатIидго тIибитIун букIараб гIадат. Гьанжеги нилъ гьедула «БакъалхIа», «ЗобалхIа», абун. Берцинлъиялъулги бищун тIадегIанаб даражалъун рикIкIуна бакъ-моцI, хIасил нилъер некIсиял умумул бакъалъе, моцIалъе хIелулел рукIун руго. «БагIар бакъ гIадай», «Бакъул нур гIадай», «ЦIураб моцI гIадай» ва гь.ц. калимаби нилъеда дандчIвала кучIдузулъ гуреб, гара-чIвариялъулъги. Квешав чияс лъикIаб жо гьабуни абулеб «Бакъ щолареб бакIалда гIуж гьабе». Амма гьеб калима кин бижарабали лъазе кIвечIо. Их, рии, хасел чIей гIадал замана хисидал гьарулел рукIарал рохалил тадбиралги бакъ-моцIалда хурхинарулел рукIун ругин абун тола.",
        "Бакъги щун, цIад балеб бугони, царай чIужу ячуней йигилан абула. ЦIадаса ХIамзатил цо баснялъулги руго гьадинал мухъал:",
        "БухIараб бакъул къоялъ,",
        "ХIеренго балеб цIадакь,",
        "Царай чIужу ячунеб",
        "Вечералда рукIана.",
        "Гор-цIер балеб мехалъ зодобе туманкI кьвагьулеб гIадат кин ва кида бижарабали лъазе кIвечIо. ХIакъаб жо гьеб тIабигIияб балагь бачун бачIунеб квешаб къуват хIинкъизабизе гьабулеб букIин. Горо-цIер балаго, как ахIулеб букIана, дида лъалеб мехалъги.",
        "Горо-цIер баялдаса хIинкъун, чIахIияз нижее, гIисинлъималазе, эхеде торгIо, тIаргъал ва цогидаб рехизе гьукъулаан. ЧIахIиял гурел гIисиналги божулаан, эхеде щиб бугониги рехани, горо баялда.",
        "Божулаан «ЦIадалхIама» гьабуни, гъветI-херго гIадин, гIадамалги гIащикъаб цIад баялда. ГIурччинаб «ратIлилъ» тIерхьинабураб «ЦIадалхIамида» росу сверизабулаан. Щибаб минаялъул бетIергьабаз «ЦIадалхIамида» тIаде лъим тIолаан ва мугь базе хIалухъен кьолаан. «ЦIадалхIамагун» хьвадулез ахIулаан:",
        "Баги Бечед, чвахун цIад,",
        "Чвахуда хер бижизе.",
        "Чвахаги, Аллагь, гонгал,",
        "БагIаргьоло тIегьазе.",
        "Гьел мухъазги бихьизабулеб буго жагьил заманалъул (гIемерлагъзабазул заманалъул) Бечед гьанжеги иман лъолеб, хIажатаб жо жинда гьарулеб къуватлъун хутIун букIин.",
        "ЦIадал разе кватIараб мехалъ тIад гордеги ретIун, хIорилъе къверкъ биччани, цIад балин рикIкIунеб букIана буцIулдерица. Цо-цо росулъ мохрода чIетI бухьани, балин цIадан рикIкIуна. Кьерхен халалъани, дунял роцIцIине иццухъе лъим чвахулеб рогIороялда нацI-чIетI бухьунел росабиги рукIун руго.",
        "Горо-цIералдаса хур-хер цIунизе, щагIил хъаба гъурарал кескал магъилъ ракьулъ рукъулел, чIегIераб гIиялъажоялда мегъ сверизабулеб букIун буго. ЦIадаса ХIамзатица гьеб гIадаталда рагIабазул чIорал речIчIун руго:",
        "Нагагьал балагьал тIаде щвелалде,",
        "ШагIил хъаба бекун кин букъулареб?",
        "ТIощалил гороялъ габур чIвалелде",
        "ЧIегIераб жо сверун садакъаде кье.",
        "БуцIулдерица бацIил кIал бухьине бажариялда божулел ругониги, къасиялде гIи-боцIи рукъалде буссинабизе гIамал гьабула. Гьвел кIал бухьине лъалезеги гьведе тIаде ине бокьуларо. Цо буцIрасес рахсида бугеб гьведегицин гамачI речIчIулеб букIун буго, борчIун бачIани, жинда гьвел кIал бухьине лъаларинги абун.",
        "Рекьабазе болъоница цIакъ зарал гьабулел дагьал церегIан саназ цо дагьа-макъабго цIайи бугев буцIрасес лъазабун буго нуж рокъор кьижун рукIине бегьулин, жинца болъоназул кIалал рухьун ругилан. Лъаларо, чан чи хур цIунизе инчIого, рокъорго чIаралали. Амма лъала гьесул жиндирго картошкадул хур болъоназ гьеб сордоялъ гьобогьун бан бати.",
        "Къверкъ къварид гьабуни, хьандон, гьелъ нилъее зарал гьабулин рикIкIуна. Гьединго зарал гьабизе бегьулареблъун рикIкIуна кетоги. Борохь картIиниса бахъунги чIвачIого тезе бегьулареб тушманлъун рикIкIунеб бугониги, ригьни букIунин рикIкIунеб кьочIоборхьие зарал гьабуни, рукъалдаса баракат бахъулин, хъизан биххулин, балагьал рачIунилан рикIкIуна. ХIасил, кьочIоборохь хъизан квешлъабаздаса цIунулеб, зарал гьабизе бегьулареб рухIчIаголъилъун рикIкIуна.",
        "КьочIоборохьго гIадин ригьни букIунеб рухIачIаголъилъун рикIкIуна хъегIелоги. Амма гьеб чиясе заралалъе бижун буго. Кьижарав чи хъегIелоялъ, тIад бегун, вагъаризе виччаларин, хIохьел къотIизабун, гъанкъизе вахъинавулин рикIкIуна.",
        "ХъегIелоялда 99 квер букIунила, I00 букIарабани хъегIелоялда гъоркьа рорчIизе кIолароанила. МагIарзухъе I гурого каратIги букIунарила, кIиябго букIарабани, хъегIелоялъ нилъ гъанкъизарулаанила. ХъегIелоялъ жибго бихьизе толареб тIагъур къанил картIиниб бахчулила. (Къанил каратI-рукъ рахазе умумуз ургъун букIараб санагIалъи). Гьелъул тIагъур бикъизе щвани, мажгиталде лъутизе кколила. Гьеб тIоргъол бетIергьанлъун вахъаравги вихьуларевлъун лъугьунила.",
        "БуцIра вукIун вуго хъегIелоялъ толарев Сулейман абулев чи. ХъегIелоялъул лъугIи гьечIел махсараби чIалгIарав Сулейманица хIукму гьабун буго хъегIело гуккизе. КолотIа Сулейман вегулев вукIун вуго гьогьмуда рукъалда цебе бугеб тIокъодул тIохда. Гьеб сордоялъ Сулейманица жиндирго босноб михир бегизабун буго. «Сулеймандай, михирдаян» бачунаго, бачIун буго хъегIело. Хадуб ккаралъул бицен рагIичIо. Живго Сулейман хIакъикъияв чи вукIаниги, мохролги хъегIелоялъул ккараб-тараб хIакъикъиябин абун дун къацандизе лъугьинаро, щай гурелъул мохролги хъегIелоялъулги гьелго лъугьа-бахъинал БуцIра гурелги кканилан бицунеб рагIидал.",
        "ХъегIелоялдаго гIадин магIарулал божулеб жо буго богIологи. «Кьижа, эбелхвад, кьижа, нилъго богIолоялъ хъамулин»,- ян абула эбелалъ лъимералда. Щибха кколеб богIоло? Лъалев чи ватичIо. БогIолоялъ хъамурал лъималги чIахIиялги рагIичIо БуцIра. Щиб лъалеб, тIадчагIаз нилъ гуккизе ургъараб гьезего гьечIеб демократия гIадаб гIисинлъимал гуккизе ургъараб жо батизе бегьула гурищ богIологи.",
        "БогIоло гIадин гуреб щайтIаби рихьарал, гьелгун гьоркьорлъабазда рукIарал гIадамал гIемер дандчIвала. ГIадамазулазда релъарал гIемерал хасиятал руго гьезул: гIумру гьабула жамагIатазда, букIуна гIумру гьабулеб бакI (гIемерисеб кIкIал-хъитI), лъади ячуна, лъимал гьарула. Дида гьитIинго лъана щайтIабазул гурулъе ккун, гьезул сухIмат-кепалъулъ рогьинегIан кьурдизеги гьавун, радакь хъахIаб чодаги рекIинавурав нижер гьобол. ГIадамазулалда релъараб гIемераб жо бугониги, гьеб гьезул гIаксалда букIуна: нилъер хасел-дозие рии, нилъер гIарац-месед-дозул хIамикIучIал, дозул кIал тIаса гъоркье ва гь.ц. ЩайтIабазулги борхьилги биценазе Азаралда цо сордоялдаса маргьабазегIанги ахир букIунарелъул гьезул бицен гьаб бакIалда къокъ гьабилин.",
        "Жидер бицен гIемерал, амма рихьарав чи дандчIвачIел жал руго будалаалги. Гьезул чIей букIунеб рагIула мугIрузда, чундул рукIунеб бакIалда. Чундузул тIалаб-агъазалдаги рукIунила гьел будалаалги, нилъго гIадин, квана-гьекъолелги рагIула. Амма гьез хъунин абун, чундузе ками кколарила. Будалааз гьан тIаса квараб ракьа камизе течIого, хъураб чанидаса бахъараб цIакида жанибе балеб буго, чан чIаголъун, жиндирго рехъалъе унеб буго. Нух къотIун мугIрузда хутIарал нухлулазе, чанахъабазе будалаал кумекалъе рачIунила. Гьез гьоболлъухъ вачарав цо чанахъанас жинцаго квараб цIцIел махIу бахчарабила. ЦIцIе чIаголъун буго, амма махIу камураб букIун буго.",
        "БуцIулдерил ГIалъада буго «Будалаазул бакIан» цIар бугеб цо кинабалиго тIабигIияб балагьалъ цоцаздаса батIа гьабураб кIиго кьуру. Гьениве вахарав чи будалааз кьурса гъоркье рехулила. Бицен буго цо буцIрасес, цIулал кьо гIадаб тIасан рилълъине санагIалъиги гьабун, кьуртIе кваназе рахинарурал буртIал, хьуризарун гъоркьеги ран, чIваралилан.",
        "*** *** ***",
        "Дандерижиялъул ахIиялъе жаваб кьун, «Ия!»-ян ахIарав чи холила, «ЖужахIалъул цIа!»-ян ахIизе кколила.",
        "БацIида цадахъ къинлъи ккарай чIужуялъ анкьго соналъ лъимер гьабуларебила.",
        "Рокъоса къватIиве унев чиясда хадуб рукъ лъухьизе бегьуларебила-нух битIуларила.",
        "Бичараб хIайваналда, гIала-хьваниялда цадахъ гьеб бухьун букIараб квар, чIолохъжо, кьили кьезе бегьуларо-баракат бахъула.",
        "Кьунсрул рукарани, вокьулев чи вихьула.",
        "Огъохъат букарани, гIарац щолила.",
        "Бертадул къоялъ бахIаралда хадуб рохъдол хъаба чIехьани, ригьин хехго биххулебила.",
        "ЧIобогояб кини кIибикIани, лъимадул бетIер унтулебила.",
        "Хабалъе цIад тIинкIани, кьерхен халалъулебила.",
        "Рокъобехун балагьун хIелеко гIегIедани, гьобол вачIунила.",
        "ТIад ретIухъе гордида маргъал балеб бугони, кIалдиб кун кквезе кколила.",
        "Мадугьалалъухъе кьолеб цIалкIуялда жанибе тIорччол гIерекъ рехизе лъикIаб бугила, рокъоса цIалкIугун цадахъ баракатги инчIого букIине.",
        "Сапаралде унев чиясда данде чIобогояб гIеретIгун чIужугIадан дандеккани, нух битIуларила, цIураб гIеретIгун ккани, нух битIулила.",
        "Сапаралде унев чиясда кивеян абизе бегьуларила Бичас биччаниян абизе кколила.",
        "ГIиса ГIисаев.",
        "КъурбангIалил кьибил ккола Хунзахъ районалъул ГIахьалчIиса. ГIашилтIаги ГIахьалчIибги буго гьесул гIагарлъи. Къварилъиги гIатIилъиги бикьизе гьел цоцазухье щола.",
        "МухIканал тарихиял хIужаби кодоре щун гьечIониги, абизе бегьула ГIашилтIаса КъурбангIали кколин ХI-ХII гIасруялда вукIарав Дагъистаналда машгьурав гIалимчи ГIахьалчIиса КъурбангIалил тухумалъул ва гьесул цIар лъурав чийиланги.",
        "... АхIулгохIда унел рукIана кор боркьарал рагъал. Эменги хун нахъе хутIарав вас КъурбангIалиги каранда хахулей ясги ячун яхуна гьезул эбел Хану АхIулгохIде. Рагъул кьогIлъи, ракъи-къеч – кинабго муридзабазда бащадго хIехьана гьеб хъизаналъги.",
        "Шамилица гохI тезе изну кьун хадуб нух гьечIеб цо рокъор рукIарал гьезде тIаде кIанцIун рачIуна гIемерал солдатал. ГIурусазухъе щвечIого хвезелъун, Хануца каранда хахулей йикIарай яс рокъоб жаниб чед бежизе, цIоросаролъ, ролъ барсизе гьабун букIараб багIарараб короние егьула. МагIарулалъул гьединаб тавакал бихьарав гIурус солдатас, вортун ун, яс нахъе йосула ва къватIие ячун уна. Гьелъул хадусеб къисмат нилъее балъголъилъун хутIула.",
        "Жиндирго лъималазе гохIил хабар бицунебщинахъе КъурбангIалица абулаанила гьей яс чIаго ятани, цо кьер нилъер гIагарлъиялъул купруялъулъ букIине кколилан.",
        "АхIулгохIда ккараб рагъул чIагояв нугIлъун вукIарав КъурбангIали Дагъистаналда цIар рагIарав кIудияв гIалимчилъун вахъана.",
        "...АхIулгохI тун хадуб за­маналда Шамил уна Чачаналде, КъурбангIалийин абуни 15 гIашилтIисевгун цадахъ Шамилил буюрухъалда рекъон, росу цIи гьабизе ГIашилтIе тIад вуссуна. Росулъ гьес бала мина, босула чу-ярагъ ва хIадурго вукIуна Шамил вачIиналъухъ балагьун, аскаралде лъугьине.",
        "Шамилида лъалаан хъвай-цIалиялъе КъурбангIалил бергьараб гьу­нар букIин. Гьесул хIакъалъулъ Шамилил цо хасаб пикруги букIун батизе ккола, гуребани тIад вуссун ГIашилтIе щварав Шамилица Къур­бангIалида кьварун лъазабилароан: «Чу-ярагъги бичун, цогидал киналго ургъелалги жалго тун, гIелмуялде машгъуллъе!» – ян.",
        "Гьеб къоялдаса нахъе КъурбангIалиги жиндирго пагьму-гьунаралдаса пайдаги босун, гIелмуялда тIад чIола.",
        "Дир пикруялда, гьеб мехалъ букIине ккола имамас гьесда тIад къарабги АхIулгохIил щвалде щвараб хIакъикъаталда рекъон асар хъвазеги. Кида хъвараб батаниги, Шамилил тIадкъаялдалъун ва тIадчIараб бербалагьиялда гъоркь КъурбангIалица рагIа-ракьанде щвараб, киналго лъугьа-бахъинал рехсараб, ритIухъаб, щвалде щвараб, асар хъвараблъи нилъее мухIканаб хIужа буго.",
        "РакIбухIизе ккараб жо буго – гьеб къиматаб асар нилъехъе жеги щун гьечIолъи ва щиб гьес гьелда гьабурабали лъангутIи.",
        "РакIчIун пачаясул пол­итика Дагъистаналдаги билълъанхъараб, гьезул кIудияв хъулухъчилъун КъурбангIали вахъинегIан халкъалда гьоркьоб мухIканаб бицен букIун буго гьеб тIехьалъул хIакъалъулъ, хадубин абуни, гьелъул бицен къотIун буго.",
        "КIудияб хъулухъалда вугев КъурбангIалица пикру гьабун батизе ккола АхIулгохIда ккарал рагъазул хIакъалъулъ хъвараб ритIухъаб асар гIурусазухъе щвани, жив гIумруялъул гIемерал санагIалъабаздаса махIрумлъизе бегьулилан. Гьединлъидал гьес гьеб асар, тIубанго хвезабичIбго, кибниги бахчун батилилан хьул буго.",
        "КъурбангIалил хIакъалъулъ буго цо гьадинаб биценги. Доб заманалъул лъикIа-лъикIал гIалимзабазда цеве цIалун, гIелму-лъай тIалаб гьабулаго, гьев щола Кьохъа (гьанжесеб Болъихь район) Салман-апандида аскIовеги. Гьев кко­ла гьаб заманалда магIарулазда гьоркьоб жиндир адаб-хIурмат бугев Кьохъа СултIанмухIамадхIажил цевесев чи.",
        "Салман-апандида цеве цIалулаго, гIелмуялде машгъуллъиялъул кутакалъ, квен-тIех, макьу, регел ва цогидал са­нагIалъаби мукъсан гьариялъул, гIемераб заманалъ халатбахъун цого къагIидаялъ тIахьазде къулиялъул хIасилалда собо-годон, захIматго унтун, щуризе кIоларев чи, чодаги къан, Кьохъа ГIашилтIе восун вачIуна КъурбангIали. Гьедин захIмалъаби хIехьон, гъираялда гIелму тIалаб гьабиялъул хIасилалда гьев къокъаб заманалда гъваридаб гIелму кодосев чилъун вахъуна. Гьелъие нугIлъи гьабула гьитIинго КъурбангIали гIешдерица дибирлъун теялъ ва сверухълъиялдасацин мутагIилзаби гьесда цере цIалулел рукIиналъ.",
        "Дир пикруялда, БакьагьечIиса ЧIанкIаги КъурбангIалица ГIашилтIа цIализавун вукIине ккола.",
        "Жиндирго мугIалим хванилан рагIидал, рекIелъе кIудияб пашманаб асар ккун, хъвараб буго ЧIанкIаца КъурбангIалиде гьабураб кIиго бутIаялдасан гIуцIараб зигара-кечI.",
        "Шамилил рагъал лъугIун хадуб КъурбангIали тIамуна Хунзахъ округалъул къадилъун. Гьенив хIалтIулеб мехалъ ккана магIарулазда гьоркьоб машгьураб бицен бугеб кIиго лъугьа-бахьин.",
        "ТIоцебесеб хурхараб буго КъурбангIалидаги ва гьесул заманалда вукIарав бергьарав гIалимчи – устар ГIободиясдаги.",
        "КъурбангIалица живго гIадинал гIелмуялъул гIадамал данделъараб бакIалда ГIободиясул бицен ккараб мехалъ, гьев сан гьавичIого, рагIаби абула.",
        "Гьеб заманалда жин­дирго росулъ рокъов каки чурулев вукIарав устарас аскIов вугев жиндирго муридасда абула, Аллагьас хъван батани, метер Хунзахъе рилълъине ругилан.",
        "Циндаго устарасул ракIалде бачIараб Хунзахъе рилълъиналъул пикруялда гIажаиблъарав муридас сапаралъе гIилла цIехола.",
        "– Аллагьас хъван бата­ни, метер ГIашилтIаса КъурбангIалида умиян (эбел магIнаялда абулеб рагIи) ахIизабизе буго! – ян жаваб гьабула ГIободияс.",
        "Нахъисеб къоялъул ра­далиса къватIиве вакка­рав КъурбангIалида, чуяздаги рекIун, цере эхетун ГIободиявги ва гьесул цо чанго муридги рихьараб мехалъ лъицаниги калам гьабилалде кинабго бичIчIула.",
        "– ТIаса лъугьа, устар! Гьалъ кьвагьана, гьаниб щвана! – ян абула, килищ цин жиндирго кIалалда, хадуб надалдаги хъвазабун.",
        "Устар ва муридзаби тIокIалъ калам гьабичIого, тIад руссинарун чуялгун, ГIободе уна.",
        "Дир пикруялда гьаб лъугьа-бахъиналъ бихьизабулеб буго кIиявго гIалимчиясул гIелму-лъаялъул гIорхъаби гIатIидал рукIараблъи.",
        "КIиабилеб бицен хурхараб буго КъурбангIалидаги ва жиндирго оц батичIого, чодаса гъоркье рещтIинарилан Аллагьасул цIаралдасан гьедарав чиясдаги.",
        "Гьев чи киса кколев лъаларо, амма кигIан свераниги, оцги батичIого, лъида гьикъаниги чодаса гъоркье рещтIине нухги щвечIого ахирги вачIуна гьеб заманаялъ цо къваригIелалъ ГIашилтIа вукIарав КъурбангIалихъе. Гьоболасул мурад бичIчIарав гIашилтIасес чол чIолохъжо жиндихьего босула ва щибниги рагIи абичIого цо гъотIода аркIове вачуна.",
        "– Чодаса гьаб гъотIоде ваха! Щиб кинали бичIчIичIев чол рекIарав абураб гьабун, хъата-масан гъотIоде вахуна.",
        "– Гьанже гъотIодаса гъоркье лъугьа!",
        "ГъотIодаса гъоркьеги лъугьун гьобол аскIове вачIарабго:",
        "– Мун гъоркье рещтIана гъотIодаса, гьанже ургъел тезе бегьула, Аллагьасул цIар хвезабичIо дуца! – ян абула КъурбангIалица, вохиялъ хIаладаса арав гьоболасда.",
        "Хунзахъ округалъул къадилъиялдаса КъурбангIали вачуна Щура шагьаралде Дагъиста­налъул къадилъун. Гьеб букIана Къарахъа МухIамадтIагьирида хадусеб заман. ГIага-шагарго 1900 соналъ хвезегIан КъурбангIали гьеб хIалтIуда вукIана. Гьесие кьун букIана офицерлъиялъул чинги.",
        "КъурбангIалица изну кьун бана АхIулгохIда бу­геб гьитIинабго мажгитги, магIарулазул вакилзаби, изну тIалаб гьабун гIемер рачIун, нахъчIвазе кIвечIого.",
        "– Бегьуларо, диналъул вацал АхIулгохIда кигIан дагьабниги квербагъари гьабизе! Гьенире зияраталъе рачIарал гIадамазе жанире руссине бакI гьечIолъиялъ бугеб санагIатбахъиялъул хIисабги гьабун, нужер гьариги нахъчIвазе кIвечIого, кIудияб мунагь-хIакъги дирго бетIералде босун, кьезе кколеб буго изну гьитIинабго мажгит базе, – ян абула КъурбангIалица, ахирги яхI хварав чияс.",
        "Гьанже гьеб мажгит цIигьабун къачIан буго. ЛъикIаб лъай бугев гIалимчилъун вахъана КъурбангIалил вас ХIабдулагьги. ГьабсагIаталъги ГIабдулагь лъалел гIешдерил гIадамаз ракI хIайранлъуледухь бицуна гьев инсанасул гIамал-хасияталъул, берцинлъиялъул ва гIелму-лъаялъул гъварилъиялъул, камиллъиялъул. ХIакъикъаталдаги гьединав чи вукIиндал батизе ккола гIадамаз гьесие кьун букIараб гIалимзабазда гьоркьоб цIакъ къанагIатаб гIелмуялда гIамал рекъараав абураб цIар.",
        "ГIабдулагьица дибирлъи гьабула Хунзахъ. Гьебго хIалтIиялда 30 абилел соназул авалалда Унсоколо вукIаго, бакIалъулав мацIихъанасул «баракаталдалъун» НКВДялъ ккун туснахъалъув тIамула.",
        "Карандаса гъоркье борчIараб хъахIаб мегежалъул гьайбатав инсан гIелмуялда гIамал рекъарав ГIабдулагь, большевиказ Архангельскиялъул рохьаздеги вачун, араб бакI лъачIого тIагIинавула. КъурбангIалил яс Ханул вас ккола, магIарулазда гьоркьов машгьурав ин­женер-энергетик, драма­тург Багьадур Малачиханов. Гьесул хIакъалъулъ рехсей буго ЦIадаса ХIамзатил асаралдаги. Гьелъие гIиллалъун букIана жиндирго пикрабаздехун машгъуллъиялъ­ул кутакалъ, МахIачхъалаялъул цо къотIносан унаго канали­зациялъул гвендинибе ккун, Багьадурил бох бекун букIин. Гьевги лъугьуна большевиказул къурбанлъун.",
        "Багьадурил вац Саладинги, гьоркьохъеб гIелмулъай бугев чи, дибирлъун хIалтIана ХарачIи (Унсоколо район) росулъ, учительлъун – Унсоколо тIоцебе рагьараб школалдаги.",
        "Рохизарураб жо, СССРалъул ГIелмабазул Академиялъул Дагъистаналъул централъул нухмалъулез гьоболлъухъ ахIун Шамилил нухмалъиялда гъоркь Дагъистаналъул ва Чачаналъул магIарулаз халкъиябгун эркен гьариялъул багъа-бачариялъул хIакъалъулъ тIадеги материал бакIаризе Дагъистаналде вачIана профессор Саймон Крипс. Саймон Крипсие ва гьединго гьесулгун иш цояв Цюрихалъул университеталъул (Щвейцария) профессор Марнан Моорие рес кьуна Дагъистаналъулгун лъай-хъвай гьабизе.",
        "РакIалдаго гьечIеб жоялъун ккана нилъер республикаялъулгун рикIкIадаб Англиялдасаги Швейцариялдасаги гьалбадерил лъай-хъвай гьабиялъул иш дидаги профессор А. Агъларовасдаги тIадкъай. Гьезул гьариялда рекъон ниж щвана Гъунире, Хунзахъе, Унсоколоре, гьединго Шамилил ватIан Генуре. Заман цIакъго дагьаб гурони букIинчIониги, гьел сапарал рукIана пайда…….",
        "гIадамаз дандчIвай гьабуна хинлъи-рохелгун, рокьигун. ГIалимзабазул рукIана интересал дандчIваял ва бакIарана гьезул жидерго рагIабазда рекъон, жидерго цIех-рехазе цIакъго къиматаб материал.",
        "Прфессор Саймон Крипсил гьариялда рекъон, Хунзахъ рукIаго ниж щвана Лачинасул ватIан ХIариколореги. ХIариколосез лъикIаб дандчIвай гьабуна гьалбадерида. ГIалимзабаз лъай-хъвай гьабуна росдалгун, щвана Лачинасул хабаде. Цинги букIана Лачинасул тухумалъул гIадамазулгун, гIагараб ракьалъул тарих лъазабулезулгун дандчIвай. Гьалбадерица кIудияб интерес гьабуна гьебго росулъа Наби ХIусеновас цIунун ругел Лачинасул кверца хъварал кагътаздехун. ГIалимзабазда гьениб тIоцебе лъана вас ГIумар хведал зигара бан Шамилица Лачинасухъе бачIараб кагътил хIакъалъулъ.",
        "Край лъазабулезул рагIабазда рекъон гьеб кагъатги цогидал цIакъго къиматал документалги кIудияб хIурматгун цIунун руго Лачиниласул тухумалъул чи ХIажи ГIумаровасул хъизаналда.",
        "КIудияб асар гьабуна гьалбадерие школалъул музеялъ. Ункъо рокъоб лъун руго гьенир росдал бечедаб тарихалъул, гьайбатал ракьцоязул, гIажаибаб тIабигIаталъул бицунел экспонатал.",
        "Дагъистаналъулгун къо-лъикI гьабулеб мехалда профессор Саймон Крипесица дие сайгъат гьабуна Лондоналъул симпозиумалда цIалараб жиндирго доклад. Докладалъе аслияб къагIидаялда кьучълъун лъугьун руго лингсвист-кавказовед П.К. Усларица ва машгьурав кавказовед, академик П. Бержеца жиндир заманаалда басмаялда рахъарал материалал. Бокьун буго, рехсарал гIурус гIалимзабиги живго Саймон Крипсицаги ракIарал материалазде мугъчIвайги гьабун, нилъер машгьурав ракьцояв, гIалимчи Лачиниласул гIумруялъул ва хIаракатчилъиялъул хIакъалъулъ къокъго бицине.",
        "Лачинилав гьавуна гьанжесеб Хунзахъ районалъул ХIариколо росулъ гIага-шагарго 1970 яги 1791 соналда. Цин гьев цIалун вуго гIагараб росулъ цинги – Хунзахъ магIарухъ гIатIидго машгьурав гIалимчи НурмухIамад къадида цеве. Хадув гьев цIалун вуго Харахьив ва цинги ГьаракIунив, машгьурав гIалимчи…….?",
        "Гьесдаго цеве цIалулев вукIун вуго хадув Дагъистаналъул тIоцевесев имамлъун вахъарав ГъазимухIамадги.",
        "Лъалеб жо буго ГьаракIуни цIалулеб мехалдаго гIалимчи хIисабалда Лачинасул цIар машгьурлъун букIин. Гьединлъидал кватIичIого гьев тIамула Балахьуни росдал къадилъун. Гьенир гьес цIализарулел рукIун руго мутагIилзабиги. МутагIилзабазда гьоркьор дагьал рукIун гьечIо гьунар бугел гIадамал, гьезда гьоркьов вукIун вуго гьитIинав Шамилги.",
        "Лачиниласул гIумруялъул ва хIаракатчилъиялъул тIоцебесеб бутIаялъул бицунаго хадубги абизе ккола, жиндирго мугIалимзаби НурмухIамад кIадица, ГьаракIуниса СагIидицаго гIадин гьес рахъ кколеб букIинчIо шаригIат хисизабизе лъугьиналъул ва гьединлъидал ГъазимухIамадицаги, ХIамзатицаги, Шамилицаги жидерго тушбабилъун лъазарун рукIана гьел гIалимзаби, гьезул гIелмуйин абуни – диналда данде кколареблъун. Гьеле гьеб гIиллаялъин Лачинилав хIажатавлъун ккарав Балахьуниве къадилъун ине, цинги хундерил хан АхIмадханица гьев тIамуна Хунзахъ къадилъун. Хунзахъ вукIаго Лачинилас таваккалаб къеркьей гьабулеб букIана мюридизмалде данде. Гьединлъидал Хунзахъа НурмухIамад къадица, ГьаракIуниса СагIидица, Гъазигъумухъалдаса Жамалудиница ва цо-цо цогидазго гIадин гьесги гIахьаллъи гьабичIо Дагъистаналъул ва Чачаназул магIарулазул халкъиябгун эркен гьариялъул къеркьеялъулъ.",
        "Амма гьелъул магIна кколаро Кавказалда пачаяс билълъанхъизабулеб букIараб политикаялъул гьел гIалимзабаз рахъ кколеб букIанилан абураб. – Гьез рикIкIунеб букIана Россиялде данде гьабулеб къеркьеялъулъ магIарулал ахир-къадги бергьине гьечIилан. Гьез хIаракат бахъулеб букIана ГIазимухIамадица, ХIамзатица, Шамили ца, гьезда хадур рилълъараз тIибитIизабулеб гIелму унго-унгояб гурилан, цо-цо мехалдайин абуни гьеб Къуръаналдеги шаригIаталдеги битIахъего данде чIараб бугилан бихьизабизе. Ай гьез магIапулал ахIулел рукIана магIарулазул ракь, гьезул гIадатал, мацI, дин гьабизе ва цогидал……. ??",
        "Бугониги пачаясе мутIигIлъизе. Гьединал кьучIал цIунизе рукIиналъейин абуни рагIи кьун букIана Россиялде гъорлъе бачIине бокьараб ханлъиялъе.",
        "Шамилицаги гьесда нахърилълъаразги, бичIчIулеб жо. Рехсарал гIалимзабазул хIаракатчилъиялъул рахъ кколеб букIинчIо. 1835 соналъул апрелалда Лачиниласухъеги Мехты Огълыхъеги хъвараб жиндирго кагътида Шамилица абулеб буго:",
        "«Дида рагIана ансадерил Мехти кIадигун цадахъ лъугьун нужеца Ибрагьим Огълидасан, Ражабил МухIамадидасан ва Игьалиса СагIидидасан ккарал ишазда тIасан дагIба гьабулеб бугилан, нужецайин абуни гьелъул гIаксалда гьезие квербакъи гьабизе кколаан… Гьел хIикмалъи гьабун ралагьулел руго данде чIун гьарулел ишазухъ… Божуге нуж къабул гьарилилан бицунеб рагIиялда, щай гурелъул гьезие бокьун буго шаригIат тIекъаблъун чIезабизе. Нужер пикруялда данде кколареб, амма унго-унгояб хIакъикъат лъазе бокьун батани, нуж рачIине бегьула дихъе. Дица гьаниб, гIалимзабазда ва гIолилазда цебе, бичIчIизабула нужеда нужер дагIба кьучI гьечIеб букIин. Гьезги ритIухъ гьабизе буго дун ва нужергун пикру данде кколарел ритIарал рукIин, гурони нуж рачIинчIоялъ ахир лъола нужер гIададисеб дагIбаялъе. Гьелъул хIасиллъун букIине бегьула жиб тIалъиялде ккеялъе квербакъи гьабуразе хадубккун тамихI гьабизе ккезе бугеб власталъухъе тIалъи щвей, нужеда ракIалде ккоге шаригIаталъул бакъул чIорал тIерхьанилан – тIерхьинчIо. Гьел тIерхьинчIо ва тIерхьинчIого гьел тIиритIизе руго киналго росабалъ, киналго къавмазда гьоркьор – гьеб бичIчIана нужеда» («Кавказалъул археологиялъулаб комиссиялъ ракIарарал актал», Тифлис, 1888 сон. Т. VIII, гьум.598).",
        "1843 соналъ, Шамилие бергьенлъаби щолеб мехалда, Лачинилав вачIана гьесухъе жиндаго гIайиб ккеялъеги мукIурлъун. Шамил гьесда тIаса лъугьана ва абун буго: «Мун дида кодов вуго, гьале чIалтIачи – дур бетIер тIаса бортизабизе ккола. Амма дир мугIалимлъун вукIана мун ва дуца гIемераб лъикIаб жо малъана дида. ЛъикIабщинаб дида кIочон течIо, амма гьелдаса хадуб дуца гьабураб квешабщинаб дида кIочон тезе буго». Гьединаб каламги гьабун, абун бихьизабулеб буго К.П. Усларица – Шамилица рекIелъ хинлъигун гьитIинаб мех ракIалде щвезабизе байбихьана. Хадуб гьес лъикIал рагIаби абуна жиндирго цевегосев мугIалимасда, гьесие сайгъат гьабуна тIимугъ ва гьев тIамуна Чачаналда наиблъун. Амма бичIчIулареб жо букIана Шамилица гьев Чачаназул росабазул цоялъул наиблъун тIами – гьесда лъалароан чачан мацI ва гьединлъидал гьесул рес букIинчIо бакIа…….??",
        "Шамилие хъулухъ гьабулелъул Лачинилас гIемераб хIалтIи гьабуна гIагараб халкъалъул лъай, культура борхизабиялъе. Масала, цо-цо баяназда рекъон, гьес байбихьун букIун буго Къуръан авар мацIалде буссинабизе. Шамилил бихьизабиялда рекъон, гьес гIахьаллъи гьабун буго Хунзахъа Дибиркъадицаго бахъун букIараб гIажамалъул кьучIалда гIуцIараб авар графикаялъул алфавит камиллъизабиялъулъ. Шамилил амруялдалъун гIуцIараб гьеб комиссиялъ гьарурал хиса-басиялгун алфавит магIарулаз хIалтIизабун буго 1928 соналде щвезегIан.",
        "Дагъистаналъул ва Чачаналъул магIарулаз къеркьей лъугIун хадуб ва Шамил кверде ун хадуса Лачинилав вачIана Хунзахъе. ГIадамаз гьев тIамуна росдал къадилъун.",
        "1865-67 соналда гьесул лъай-хъвай ккана доб мехалда Хунзахъе вачIун вукIарав П.К. Усларилгун – хадув академиклъун вахъарав гьев гIурусазул машгьурав гIалимчияс бакIарулеб букIана аваразул ва гьезул мацIазул хIакъалъулъ материал. П.К. Усларилги Лачинасулги лъугьана лъикIаб гьудуллъи ва гьез гьеб хIалтIи гьабулеб букIана цадахъ лъугьун.",
        "П.К. Усларил хIаракаталъ ва тавакалалъ бажарана мугIрузулаб Дагъистаналда чанго школа рагьун. Хунзахъ рагьараб гьединаб школалда хIалтIулев вукIана П.К. Усларица гIелмуялъе ругьун гьавурав ЧIикIаса Айдемир, цинги гьесул иш жиндаго тIаде босана Лачинилас. Байбихьуда школалде хьвадулев вукIана 16 цIалдохъан Лъимал гьенир цIализарулел рукIана Лачинасул битIахъегояб гIахьаллъигун П.К. Усларица гIурус графикалъул кьучIалда бахъараб авар мацIалъул цIияб алфавиталда рекъон.",
        "П. К. Усларицаги Лачиниласги рикIкIунеб букIана гIемерал миллатал ругеб Дагъистаналда миллатазда гьоркьосеб мацI хIажат бугилан, гьединаблъунги гьезда бихьулеб букIана гIурус мацI.",
        "Школалда цIалулел рукIаразул гIемерисезда чанго моцIалда жаниб лъана рахьдал мацIалда эркенго хъвазе-цIализе. Гьединго лъималазда малъулеб букIана гIурус хъвай-хъвагIай ва хIисаб, гьел ругьун гьарулел рукIана тилмачилъиялъе ва гьединаб къагIидаялда хIадур гьарулел рукIана гIурусазул колониалияб администрациялъе хъулухъ гьабизе гIадамал. Гьеб школа лъугIарал гIадамаз ишалъулаб хъвай-хъвагIай гьабулаан цебе гIадин гIараб мацъалда гуреь – авар мацIалда.",
        "Ахиралдаги бицине бокьун буго Саймон Крипсгун цадахъ ХIариколоре щведал нижехъе щварал цIиял баяназул хIакъалъулъ. Лачинасул зонода гьарурал хъвай-хъвагIаяздасан чIезабизе кIвана гьев…..???",
        "Лъаледухъ цIунун хутIун гьечIо, амма гIагараб заманалда гьелги цIализе бажариларин ккола.",
        "Росдал гIадамазулбаяназда рекъон, Лачиниласул буго лъабго лъимер.; кIиго вас ва яс. Цояв васас тIаса бищун буго инсул нух ва гьев вахъун вуго ГIалимчилъун. Лачиниласул цебесеб гIагарлъиялъул гIемерал гIадамал руго росулъ, вуго гьесул цIар лъурав чиги.",
        "Росдал гIадамаз бицуна Лачинилав чIухIа-къули гьечIев, гьобол хирияв, росдал гIадамазул къварилъи-гIатIилъи гIахьал гьабулев чи вукIанилан.",
        "Лачинилав вукIун вуго гIумру халатав чи. Гьес бан буго 80 сон. Ахирал соназда гьев тIуванго беццлъун вукIун вуго, гьесул тIалаб-агъаз гьабун буго лъималаз.",
        "Дир щулияб божилъи букIана тIадехун бицен гьабураб ХIариколо школалъул музеялда Лачинасул хIакъалъулъ бицунел материалазги мустахIикъаб бакI кквезе букIаналда божула гьединго Лачинилав гьавуралдаса 200 сон тIубай кIодо гьабулеб мехалда гьесул хабада бугеб зани къачIан букIиналдаги.",
        "Жеги XIX-б гIасруялдаго мацIал лъазабулев гIалимчи ва генерал Петр Усларица Ражбаданил хIакъалъулъ кечI гIурус таржамагун басмаялда бахъана, жиндир «МагIарул мацI» абураб тIехьалда. Гьелъги батила гьеб кечIги живго Рекъав Ражбадинги машгьуралъизавун. Амма гьелдаго цадахъ гьанжелъизегIан магIарулазда щибго жо лъалеб букIинчIо гьев Ражбадинил хIакъалъулъ, гьев ХарайчIи росуъа вукIин гурони. Живго Усларицаги хъвалеб буго, гьеб хIужа гурони гьесда тIасан цониги баян жиндихъе щвечIин абун. Гьеб суалалда тIаса чанго соналъ хIалтIана дунги, гуржиязул тарихиял иццалгун, асаралги цIалун ва гьелдаго цадахъ гьаниб, Дагъистаналда цIех-рех гьабун. Гьеб масъала дида бихьулаан цIакъ кIвар бугеб, гьев чи берцин вихьун гурев, яги гьесул гIумру нилъее мисалияблъун чIезабизе гуреб, цогиги магIарул тарихалда жаниб бугеб «хъахIаб тIанкI» бацIине мурадалда. Гьелда хадуб, дие бокьилаан, дихъе кодоре щварал баянал цIалулезда цере лъезе, гьез жидецаго гьелъие къимат кьезе.",
        "ТIоцебе абизе ккола, нилъеда лъаларого букIараб гьесул гIумруялъул сонал, хIатта гьев чанабилеб гIасруялда вукIарав чи цинги лъалеб букIинчIин ракI чIчIун, щай гурелъул цояз XVII цогидаз XVIII-б гIасруялда гьев вукIанин абун чIезабулеб букIараблъидал.",
        "Рекъав Ражбадин асир гьави",
        "Нижехъе щварал баяназда рекъон Рекъав Ражбадин тарихиял документазда рехсон вуго цохIого цо нухалъ. Гьебги ккола гьев асир гьавиялъул баян. Гьеб ккун буго 1774-б соналъул певрал моцIалда. ГIурус аскаралда цадахъ Гуржистаналде щварав капитан Львовас хъвалеб буго граф Панинихъе 1774-б соналъул 28 певралалъ кагаъат. Гьелда жаниб гъос лъазабулеб буго Ахискаялъул (Ахалцихе) пашаяс Имарат (Имерети) улкаялъул парчахI Соломоние, гьев ГьерекIли II-вгун (1744-1798 соназда Гуржистаналъул ханлъун вукIарав) жинда тIад кIанцIаралъухъ бецIизе бокьун ритIун руго гьесда данде 2700 магIарулав («лезгияв») ва 1000 туркав. Гьеб аскаралъулгун Соломонил 6 певралалда ккун буго рагъ. ГIурус баяназда рекъон, Соломоница жинда данде битIараб аскаралъул 1000 чи чIван ва 600 чи асир гьавун вуго. Хвасарлъун Ахискаялде руссун руго 700 чи. Гьелдаго цадахъ Имарати улкаялъул аскаралъул бодулъ чIван ругила 50 чи ва лъукъанила 100 чи. Гьел рехсолел къадаразда божизе захIматаб бугониги, якъинаблъун бихьула гьениб Соломоница бергьенлъи боси. Хасго рехсолеб буго Львовас Соломоница чIаго асир гьавунила машгьурав магIарул цевехъан Ражбадин. Гьес чанго соналъ жиндир чабхъеназ талавур гьабулеб букIараб Гуржистан ва гьеб сабаблъун ГьерекIли II-с чанго нухалъ гьев чIвазе хIаракат бахъулеб букIун буго («знаменитого лезгинского предводителя Раджабу, который много лет Грузию разорял, Соломон послал живого в подарок Ираклию “как такого злодея, которого его светлость (Ираклий) многократно истребить домогался”» [Грамоты и другие исторические документы XVIII века, относящиеся к Грузии / под ред. А.А. Цагарели. Том 1, с 1768 по 1774 года. СПБ. 1891. С. XXX]).",
        "Гьеб кагътида рекъон магIарулазулгун турказул бо унеб букIун буго Вахани хъаладухъе (гьеб 1785-б соналда КIудияв ГIуммаханица биххизабуна). Гьеб хъаладул бетIергьаби гиназал ГIабашидзаби (гьезул яс Дарижа ячуна хадуй ГIуммаханица) лъугьун руго Ахискаялъул пашабазул рахъалде ва ахIун буго гьесул аскар Соломонида данде рахъизе. Гьезул хьул букIун буго Мегралазул гиназалги Имаратиялде данде рахъилин, амма гьел ГьерекIлица чIезарун руго ва гьесухъе кумекалъе аскар битIун буго кIи азарго чиясдасан гIуцIараб. Амма гьеб щун буго Соломонихъе рагъ лъугIун лъабабилеб къоялде.",
        "Жибго рагъилан абуни, лъугьун буго къваридаб кIкIалахъ. 5-б певралалъул сардилъ магIарулазулгун турказухъ асирлъуд рукIарал чанго Имаратиялдаса гуржиязе рес щун буго лъутизе ва гьез лъазабун буго магIарулазул аскар нахъе буссинехъин бугин абун. Гьеб лъазабиялъ Соломоние кумек гьабуна магIарул аскаралъе гъоркьчIел гьабизе къваридаб кIкIалахъ. Соломонил аскаралъ ккуна биххараб хъаладул чIвадназда. МагIарул аскар ине кколеб нух гьеб хъалада гъоркьисан унеб букIун буго. Гьениб 6-б певралалда рогьалил гIужалда Ахискаялде нахъе буссунеб магIарул аскаралда туманкIаздаса цадахъго речIчIун буго гуржияз. Гьелдаго цадахъ живго Соломон нахъисан рекIаразул аскаргун магIарулазда тIад речIчIун вуго. Гьеб рагъ лъугьун буго гьабсагIат бугеб Вахани росулъа тIадегIан, гьебго (Вахани) цIаралда гъоркь бугеб гIор ккун чанго километралъ тIадегIан бугеб кIкIалахъ. Гьелъул хIасилал тIадегIан рехсон руго. Гьебго рагъулъ Соломоние 1800-гIан чу, туманкIал, хвалчаби ва гь.ц. ЧIваразда гьоркьо чанго машгьурал бодул церехъаби ратанин ва асир гьаруразда гьоркьо живго магIарул цевехъан Ражбадинги («Раджаба») ватанин хъвалеб буго капитан Львовас. Соломоница кьварараб буюрухъ кьун буго киналго асир гьарурал магIарулал чIвайилан абун ва гIицIго Ражбадин чIагого ГьерекIли ханасухъе сайгъат хIисабалда витIанила [Грамоты и другие исторические документы XVIII века, относящиеся к Грузии / под ред. А.А. Цагарели. Том 1, с 1768 по 1774 года. СПБ. 1891. С. 402-403].",
        "Ражбадинил нахъисеб къисматалъул кагътилъ бицунеб гьечIо, амма щаклъи гьечIин абизе бегьула ГьерекIлица гьев добго 1774-б соналъул певрал моцIалда чIваялда. Гьединан лъугьана кочIолъ машгьуралъарав магIарул цевехъанасул къисмат. Гьелдаса нилъеца хIасиллъун босизе бегьула, Ражбадани гIага-шагарго 1730-л соназда гьавун вукIин ва 1774 соналда хваравлъи.",
        "Ражбадин гуржиязул кочIолъ",
        "ТIолабго магIаруллъиялда гьоркьор машгьурлъун руго Рекъав Ражбадинил хIакъалъулъ гьарурал кучIдул, яги цо кечIалъул батIи-батIиял къагIидаби. Амма нилъеда лъаларогон букIараб гуржиязул халкъияб шигIруги букIин гьесие гьабураб ва Туплисалда халкъияб поэзиялъул кIиабилеб томалда бахъараб. Гьаниб дица кьолеб буго гьелъул магIарул мацIалде таржама:",
        "ГьерекIли-хан ва Ражаба",
        "Ражабица абунила",
        "Рахсазул гьаркьица:",
        "«Шагьарги сверун ккун",
        "Нуж ракъуца хвезарила дица»",
        "Гьеб рагIарав ГьерекIли велъанила:",
        "«Дур ГьерекIли хвайгийила",
        "Мун лъутизавун, кьвагьизавичIони,",
        "ТIолабго Дагъистаналдасаго",
        "Векерун ина мун гIодулаго».",
        "Абухъего, рагъулъ къинавун, лъутана гьев",
        "Пуч тIад бахарав гIадин хекко.",
        "«Лъалхъе Ражаба, чедгIаги кванай,",
        "Вакъуца хвезеги гурин мун!»",
        "«Чед кваназе бокьун гьечIо,",
        "Чехь унтана, гIемер векерун».",
        "Ражбадин кин рекълъарав",
        "Гьал гъоркьехун кьолел ругел баянал, дихъе кодоре щвана Дагъистаналъул пачалихъияб университеталъул пилологияб пакултеталъул архивалда. Гьениб батараб цо-чанго даптар 1972-б соналда магIарул хъвадарухъан ХIажиев Багъатарица, жив студентлъун вукIадго, бакIарараб полклор жаниб бугеб. Гьездаго хъван батана Рекъав Ражбадинил хIакъалъул гьесие Къорода росулъа жинда 72 сон барав Мусаев ХIажилас, рицарал харбалги [НИФЛИ ДГУ. Иш. 315].",
        "Гьес бакIарараб материалалда рекъон, чабхъеназул бетIерлъун вукIун вуго XVIII-б гIасруялда гьанжесеб Унсоколо районалъул ХарачIи абулеб росулъа Рекъав Ражбадин абулев бодул цевехъан. Гьев вукIун вуго цIакъ бахIарчияв, хIинкъи-къай лъаларев, тушманасе рагIи кьезегIан жив хвезе хIадурав багьадур. Ражбадинида кIолеб буго кигIан квешаб хIалалде ккараб мехалъцин тушманасдасан бергьине, ворчIизе.",
        "Гьаб лъугьа-бахъин ккун буго цебе заманалда ХVIII гIасруялъул байбихьуда. Ражбадинида цадахъ магIарулазул гьитIинаб къукъа ун букIуна ЦIоралде (Гуржиялъе) чабхъад. Гьениб чабхъад аралъуб дагьа-макъабго гурого давлаги щвеIого тIад руссуни рукIуна Ражбадинги гьудул-гьалмагъзабиги. Цо магъилъан унаго гьезда ратула хурир чIарадулел гIадамал – гуржиял ва хурул ракьанда рагIдукь бихьула 4-5 сон бараб гIадаб гьитIинаб лъимер, агъаз гьечIого рехун тараб эбелалъ. Ражбадинил гьалмагъзабаз хIаракат бахъула гьеб лъимер хъамизе жидеего.",
        "Ва хъамизеги хъамула чода нахъаги лъун. Гьей ясги хъамун Ражбадинги гьалмагъзабиги щола жидерго гIагараб Дагъистаналъул ракьалде, гIагараб росулъе. Ражбадиница яс ячуна жиндирго росулъе хьихьизе ва гьелъие инсуца гIадинаб адаб хъулухъ гьабула . Росулъ ясги тун Ражбадин чанги нухалъ уна чабхъад , ясалдаги Р ажбадиница ГIайшат абун цIар лъола. Яс кIудияй гIун ячIуней йикIуна заман анагIан . Амма гьей ясалда лъаларо жиндир эбел-эмен щал чагIи ругелали , кир ругелали, жийго гуржияй йикIаниги гьелда лъикIго лъала магIарул мацI.",
        "Яс гIолохъан чIужу гIола. Гьелъул букIуна 16-17 сон, амма гьелда лъала магIарул ракь, гьезул гIадатал жиндир гIадатал гьечIолъи, жиндир ракь гьечIолъи ва эбел-эменги жиндир гьанир гьанир Дагъистаналда гьечIолъи. ГIадамаз бицун лъала гьелда жий хъамун ячарай яс йикIин эбел-эмсудаса махIрумги гьарун. Гьеб мехалъ гьелъул ракI цIала гIагараб Гуржиялъе, эбел- имсухъе, гIагарлъиялъухъе ва гь.ц.",
        "Цо пуланаб къоялъ Ражбадинги рузман базе мажгиталде ун ГIайшатица хивал гьабула тIуризе. ТIурилелде цебе гьелъ Ражбадинида гьарун букIуна жий эбел-имсухъе йиччаян абун, амма гьес гьей йиччан йикIунаро гьелъул гьариги нахъ чIван , гьединлъидал гьелъ тIуризе къасдги гьабураб гIагараб ракьалде эбел- имсухъе",
        "Ражбадин рузман базе инаго ГIайшатица гьесул азбаралда букIураб чода кьилиги лъун, гьесул рокъоб къеда бан букIараб ретIел-ярагъ босун гьей тIурула рокъосан къватIие. Гьей рокъосан тIурун уней йикIин цохIо мадугьалалда гурого йихьуларо, амма гьелъги гьей Ражбадин ватилилан тола чабхъад унев.",
        "Гуржияй тIурула Ражбадинил рокъосан. Ражбадин рузманалдасан рукъове вачIуна, гьесда азбаралъуб жиндирго чу батуларо, рокъоб къеда бараб ретIел батуларо. Ражбадин дове вортула, гьаниве вортула, мадугьалалда гьикъидал гурого гьесда лъаларо гуржияй тIурарай рокъосан къватIие. Ражбадин хеханавго росдал бегавуласухъе кIанцIула, гьес гьесда гьарула жиндие кьоло-гъолораб чуги ярагъги кьеян абун. Гьесухъа чуги, ярагъги босун жиндиего гIезе квен-тIехги босун Ражбадиница нухда хIетIе лъола гуржиялда хадуб. Гуржияй Ражбадинидаса гIезегIан рикIкIад йикIуна, амма Ражбадиница хIаракат бахъула кин бугониги гьелда хадув гъезе. Ражбадинида гуржияй йихьула Алазан гIорги бахун добаб рагIалда. Ражбадин жиндаго хадув вачIунев вугев лъараб мехалъ ГIайишатица Ражбадиниде абула: \"ВачIунге Ражбадин дида хадув мунилан\" абун. ГIайшатица Ражбадиниде лъабго нухалъ абула вачIунге жинда хадувилан абун. Ражбадиница гьелъие жаваб кьола вачIинчIого чIолевищ Ражбадин дуда хадувилан абун, амма гьев гIенеккичIев мехалъ гьелъ гьесда речIула туманкI. Ражбадин чодаса гъоркье вортула, чуги чIвала гьесул.",
        "Ражбадинил мачIчI бекула ва гьеб лъугьа-бахъиналдаса хадуб Ражбадин рекълъула. Гуржияйги гьениса тIурун уна гIурул рагIалде лъукъарав Ражбадинги рехун тун, гьелъ гьев чIваравлъун тун вукIуна. Ражбадин таманабго заманаялъ гьенив нухда хутIула тIаде чиги ккечIогон, ахирги гьесде тIаде ккола гьокоги бачун вачIунев гуржияв. Гуржияс гьев жиндирго рокъове вачуна, цинги Ражбадиница гьесда бицуна тIолабго ккараб щинаб жоялъул хIакъалъулъ. Ражбадин сах гьавизе тIаделъула гуржияв, гуржияй абуни гьеб заманаялъ парахат, жиндирго эбел-инсудаги гIагарлъиялдаги аскIой рахIаталда йикIуна.",
        "Цо-кIиго моцIидасан Ражбадин сахлъула. Гьев гуржияв ватула гьей ясалъул росдада аскIоб бугеб росулъа чи. Ражбадиница тIадкъала гуржиясда гьеб росулъе цIех-рехалъ ине, гьей яс ячIун йигищ росулъе. Гуржияв гьенисан хабарги босун вачIуна росулъе, гьес Ражбадинида бицуна гуржияй росасе ине хIадурулей йикIиналъул хIакъалъулъ. Ражбадиница хIаракат бахъула гьей хъамизе жиндирго росулъе.",
        "Гуржиясулгун жиндирго гIакълуги дандбан, Ражбадин гьевгун цадахъ вахъуна къватIиве. Кьологъолон чуялги рачун, хулжалги ран. БитIун бертин бугеб мехалъ щола гьел ясалъул росулъе. Чуял гьез тола росу рагIалда рухьун, жалгойин абуни берталъе рилълъуна, гьел щал чагIи ругелали гьезухъ валагьулев чиго вахъунаро, берталъ киналго мехтун рукIуна. Гьебги хIисабалде босун, Ражбадиница нух бахъула бахIаравги бахIарайги регизе ругеб рокъобе. Гуржияв абуни гордухъ чIола гьесул иб кколебали.",
        "ХIурмат-кепги биххун, бахIаравги бахIарайги регизе рачIуна рокъоре. Ражбадин ригъарал жалазда нахъа вахчун вукIуна гьел рачIинегIан чIун. Ахирги жанире рачIуна бахIаравги бахIарайги, гьел кIиялго бусадул рагIалдаги гIодор рукIун дагIбадула цин регилалде цере. БахIарав лъугьуна гьелде мун хъамун, йикъун арай гIадан йикIанилан. Эбел-инсуцацин, вацазцин рикIкIинчIин мунилан абун. БахIарав лъугьуна гьелде жиндихъе вукIарав анищан Ражбадин, жинца гьев хIама гIадин чIваланин абун. ГIайшатица абула гьесде, мун гIадинав хIалихьатица чIвалев чи вукIинчIин Ражбадинилан. Гьелда гьев хванилан ккун букIуна, гьелъ гьесда гьеб рагIидал, Ражбадин бахъун ханжаргун чIун вукIуна шаршавуйалда нахъа, цойги гьесул хIалихьатаб жо рагIанани кIанцIун тIадего, гьев чIвазе. Гьесги гьев хIакъир гьавизе лъугьиндал Ражбадин харцIан бахъун ханжаргун гьесда тIаде кIанцIула, ва гьесул бетIер къотIула, гьес ГIайшатги чIвале йикIуна, гьелъ Аллагьасул цIар бахъиялдалъун тола. Ражбадиницаги гуржиясги хулжал цIезе гьарула гьезул рокъосан сахабщинаб жоялъул. Гуржиясги Ражбадиницаги гьесул къотIараб бетIерги босула нахъе, цадахъ ГIайшатги ячун гьез рогьиналде росу тола: цояб чода гуржияв, цояб чода ГIайшатгун Ражбадинги рекIун гьел щола гуржиясул росуги тун нилъер магIарулазул гIорхъолъе. Гуржияс Ражбадинги ГIайшатги кIудияб хIурматгун нухда регIула гIагараб Дагъистаналде. Гуржиявги Ражбадинги лъикIал гьудулзабиги лъугьуна. Ражбадиница Гайшатги ячуна росулъе щведал, ва гьелъ гьесие кватIичIого васги гьавулев вуго.",
        "Халкъияб шигIрудул жавгьарал",
        "Гьанир нижеца кьолел руго Рекъав Ражбадинил хIакъалъул гьабураб кочIолъ лъабго батIияб къагIида. Гьел цебесеб, 2014-б соналда гIалимчи АхIмад МуртазагIалиевас данде гьабураб ва МагIарул миллиябгун маданияб автономиялъ басмаялда бахъараб «Церехъабазул кучIдул» абураб тIехьалдаса росана. Гьеб лъабабго къагIида жеги 1929-б соналдаго Аргъваниса Шамхалил ГIабдулатIипица гIажам алипбаялда басмаялде рахъун рукIана.",
        "ХАРАЧIИСА РЕКЪАВ РАЖБАДИН",
        "ГодикIанир рукIун, ЦIоралъул бицун,",
        "ЦIороре щвечIого, давлаги бикьун,",
        "ЧIалгIун руго дида гьал гIолохъаби,",
        "Рихун руго дида росдал бахIарзал!",
        "КIалцIуца цулъарал багIарал чуял,",
        "ЦIоралде балагьун, хIихIилел руго.",
        "Азнавурзабада ругьунал хулчби,",
        "Лъалинирго хутIун, пашманго руго.",
        "Рахъа, гIолохъаби, доре Гъолоде,",
        "ХъахIилаб Алазан багIар гьабизе.",
        "КъачIай, гьудулзаби, Нахъа ЦIоралде,",
        "Капураб Гуржистан бида белъине,",
        "ЦIоралъул мусудул гIарцухъ хисизе!",
        "Хъван кагъат анила доб НахъбакIалде,",
        "Рузманалда нахъа рахъайин абун.",
        "Чи витIун анила гъове Хьиндаде,",
        "ЦIараб болжалалде камугейинан.",
        "Жал лъикIал бахIарзал дол нахъбакIаца,",
        "Хъат кьабун, кьолона бидаял чуял.",
        "РекIелъ чаран бугел гъол хьиндалаца,",
        "Чергесаб логода ярагъ борчана.",
        "Мажгиталда цебе къотIиги гьабун,",
        "Къебелъухъе лъугьун, гуллабиги тIун,",
        "ТIад салават хъвараб мисриги борчун,",
        "Роц хъахIилаб хъирим хъатикьеги къан,",
        "Я капурлъи гъурун, я гъаза тIубан,",
        "Цояб гьабичIого вуссинарилан,",
        "Ражбадин къокъана Нахъа ЦIоралде.",
        "Бисмиллагьи абун, чоде вахиндал,",
        "ХIурулгIинзабаца хIотIочIел ккурав,",
        "Салаватги битIун, чода цIал бадал,",
        "Сверухъел росаби хадур рахъарав,",
        "Кьеги дуе талихI, Рекъав багьадур!",
        "Алазанги къотIун, Къарбиги бахун,",
        "Коралъул рагIалде жал щвараб мехалъ,",
        "Цо гьари гьабуна Ражбадиница:",
        "Аварагзабазул заманаялда",
        "Зирарие гIадаб талихI кьейинан!",
        "Беччун жа гьекъолел жал капурзаби,",
        "Гуллий хъван ратаги, я Расулаллагь.",
        "Болъонил гьан кунел хIамул гуржиял,",
        "Хвалчай насиблъаги, къудратав Аллагь!",
        "Нижер квер щваралъуб магIу бахъана,",
        "Нижер хIетI чIарарлъуб цIа тIибитIана.",
        "Квер-бер берцин бихьун, ясал рачана,",
        "Кьер-мухъ бацIцIад бихьун, васал ккоккана.",
        "Туплисалда нахъа хъузхъулги гъурун,",
        "ЦIоралда цIар арай эзул меседу,",
        "ЦIор бакьулъе кIанцIун, эйги ячана.",
        "Камилаб давлагун жал рачIинаго,",
        "БагIараб гохIги тун, Ширакги къотIун,",
        "Алазан рагIалде щолел рукIаго,",
        "Аллагь, мун бухIаяб, нух ккун батана!",
        "Нух ккунму ратана хIамул гуржиял,",
        "Цере-цере руго азнавурзаби,",
        "ГьерекIли ханасул байрахъ бихьула,",
        "Байрахъ сверун руго тушгунмо мосок.",
        "– Нижее нух биччай, хIамул гуржиял,",
        "Ниж эбел-инсуе цо-цойин ругел.",
        "Рила нуж цереса, азнавурзаби,",
        "Рачарал лъудбузе ниж хириялин!",
        "– Нуж эбел-инсуе цого ратани,",
        "Хвалчаца кIикъотIун, кIи-кIи гьарила,",
        "Рачарал лъудбузе хирияллъидал,",
        "Лугби гьанир тела, бутIрул ритIила!",
        "АхIдезе лъугьана мацI лъалев хъазахъ:",
        "– Нуж, цодагьал чагIи, щиб бакIалдаса,",
        "Къокъадул цевехъан щиб мухъалдаса?",
        "– Ниж цодагьал чагIи хьиндгун нахъбакIал,",
        "Къокъадул цевехъан Рекъав Ражбадин.",
        "– Ракьулъе лъугьине нуж гIункIкIал гурин,",
        "Гьанже кир лъугьинел нуж, магIарулал?",
        "Зодихъе роржине хIанчIалги гурин,",
        "Гьанже кив воржинев, бодул цевехъан?",
        "– Ракьулъе лъугьине гIункIкIал гурелдай",
        "Кьабун чучуларел чаран хвалчаби?",
        "Зодихъе роржине хIанчIал гурелдай,",
        "РечIчIун гIуж толарел дурусал хъирмал?",
        "Дагьав цевегIан къай, чIваяв ГьерекIли,",
        "ЧIалгIаде гуллил хIал лъазе бокьани.",
        "Чанги къо хIехьараб Ражбадиница,",
        "Жакъаги хIехьелеб, бичас биччани.",
        "Гьари гьабуниги нилъ риччаларо,",
        "ТIагърал рахъаниги, тIоритIиларо,",
        "Жакъайинмо лъалев, лъияв бахIарчи,",
        "Жакъа хварасулни цIар хвеларибин.",
        "Гьа, гьа, гIолохъаби, жея, бахIарзал,",
        "Хонжроца гIуру ссун, сангаралги къай,",
        "Сангар гIечIелъубе хъвехъун чуял рай,",
        "Вакъун, хIал бергьарас чол гьанги кванай,",
        "Къечон, хIал бергьарас чол биги гьекъей,",
        "Ругънал хIал бергьарав сонгроеги лъе,",
        "Гъоркь буртаби тIаме, тIаде херги бай,",
        "ГIемерги кьвагьуге, ишан ккун речIчIе,",
        "Жакъа чучарасда чурун кIаз къаги,",
        "Чучун кьабурасул йокьулей хваги.",
        "Кьвагье, гIолохъаби, халатал хъирмал,",
        "Хъирмазул кIалада кIкIуй бетизегIан.",
        "Кьабе, гьудулзаби, чаран хвалчаби,",
        "Хвалчаби кIирекун, гIоркь хутIизегIан!",
        "Кьвагь-кьвагьаралъул речIчIиги лъайдал,",
        "Кьабу-кьабуралъул кьаби бихьидал,",
        "АхIдезе лъугьана хIама ГьерекIли:",
        "– ВачIа ле, Ражбадин, рекъел гьабизин,",
        "ГIарац бокьанани, сахIица кьела,",
        "Месед бокьанани, хъатица кьела,",
        "Ясал рокьанани, мусудул кьела,",
        "Васал рокьанани, нуцаби кьела.",
        "– Дуца дие кьолеб гIарацгун месед –",
        "Хведал дие кьолеб пирдавус алжан.",
        "Дуца дие кьолел ясалгун васал –",
        "Хведал дие кьолел хIурулгIинзаби!",
        "Нужерги нижерги цоцазул рекъел –",
        "Цоцада кьабулел халатал хулчби,",
        "Умумулъ батараб цоцалъ гьуинлъи –",
        "Цоцае хисулел тIухьидул гулби.",
        "А мун, гьитIинав вац, дове Гъолоде,",
        "Гьикъариян абе, саламан абе.",
        "Сверун хъузхъуца ккун ниж танин бице,",
        "Метер къадиялде тIаде щвайинан,",
        "Къади нахъеялде камугейинан.",
        "Гулла-хер тIагIанин, хулчби реканин,",
        "ХIал гьабула бугин гьудулзабада.",
        "ГьерекIли ханасул байрахъ бихьидал,",
        "Куркьби данде къараб къвекIаб цIум гIадин,",
        "Гъорлъе вил’ун ана КIатIихъа ШагIман.",
        "ХIамул гуржиязул гури бихьидал,",
        "ГIиял къаябаде бацIал гIадинан,",
        "Гъорлъе рортун ана гьал гъолодисел!",
        "Хасалихъе тIамах гьороца гIадин,",
        "Хъамуна гуржилъи тIаса гIодобе.",
        "БацIцIадабго гIарцул ГьерекIлил байрахъ",
        "Чол малакь мерхьана магIарулаца!",
        "МугIруда тIупулеб накIкIго жо гуро,",
        "ЧIана кIкIуйдул пача тIад Ширакалда.",
        "Ихдаде чваххулеб цIадго гьереси,",
        "Ана бидул лъарал Алазаналде.",
        "Туплисалде гIунтIун хвалченги кьабун,",
        "ХъахIилаб Алазан багIарги гьабун,",
        "ЦIоралъул мусудул гIарцухъги хисун,",
        "Нахъруссун рачIана гьал гIолохъаби.",
        "Гьединал гьареги эбелалъ васал!",
        "РАЖБАДИНИЛ ХIАКЪАЛЪУЛЪ КЕЧI",
        "РекIелъ чаран бугев чанги нахъбакIав,",
        "Чархида хвалчен ккун, къачIан рагIула.",
        "Чорхолъ ияхI бугев ГIинкъав ХIажияс",
        "Алжаналъе рачел борчун рагIула.",
        "БетIералде тIагърал бахIаралги лъун,",
        "ТIогърода чалмаби гIурччиналги къан,",
        "Кьабун рихьун хунжрул бакьулъги рорчун,",
        "ЦIан рихьун хвалчаби хьолбодаги ран,",
        "Кьвагьун рихьун хъирмал мугъалдаги ран,",
        "Къокъана Ражбадин жаниб ЦIоралде.",
        "ЦIоралъул гIурхъуде жив щвараб мехалъ,",
        "Цо гьари гьабуна Ражбадиница.",
        "Аварагзабазул заманаялда",
        "Зирарие гIадаб талихI кьегиян.",
        "Хадубго гьарана гIолохъабаца",
        "Гьадал нахъа ругел гуржи мусудул,",
        "Гьелги насиблъаги, гьардарав Аллагь.",
        "Лълъарада натI бугел хъвезехъил оцал,",
        "Гьелги хъун ратаги ТIадегIанасе.",
        "Гуржи ЦIорой кIанцIун, давлаги гьабун,",
        "Доб ТIурисиналда мусудулги ккун,",
        "Лълъарада натI бугел Хъизихъилоцал",
        "ЦIалаца кьабгIана гIолохъабаца.",
        "Гьединаб хIалалда, лъикIаб куцалда,",
        "Камилаб давлагун жал рачIинагун,",
        "Макьилъ бихьанила цевехъанасда",
        "Жидер чараб хвалчен бидул хIориниб.",
        "Хадубги бихьана гIолохъабада",
        "Хунжрул гунгинисан биял гьекъолел.",
        "Щибдай, киндайилан тIуркIун ворчIана,",
        "Аллагь, мун бухIаяб, нух ккун батана.",
        "– Нижее нух биччай, хIамул гуржиял,",
        "Ниж эбел-инсуе цо-цо ругелъул.",
        "Рачарал лъудбузе ниж хириял жал!",
        "– Нуж эбел-инсуе цо-цо ратани,",
        "Бакьулъа къотIила, кIи-кIи гьарила.",
        "Рачарал лъудбузе хирал ратании,",
        "Лугби гьанир тела, бутIрул ритIила.",
        "Зобалде роржине куркьбиги гурел,",
        "Жакъа лъалагури лъияв цевехъан.",
        "Ракьулъе лъугьине гузбиги гурин,",
        "Гьат, бихьилагури гьитIинаб къокъа.",
        "– Зодоре роржине куркьби гурелдай,",
        "КьабгIун чучуларел чарал хвалчаби.",
        "Ракьулъе лъугьине гузби гурелдай,",
        "Кьвагьун алхунарел роц хъахIал хъирмал.",
        "Гьая, гIолохъаби, рахъая тIаде,",
        "ГохI борхатаб бихьун къая сангарал!",
        "Хунжруца гIуру ссун, сангарал къана,",
        "Сангарал гIечIелъуб хъвехъун оцал ран,",
        "Къвал базе рачарал гуржи мусудул,",
        "КъотI-къотIун рехана сонгрол къададе.",
        "– Кьвагье, гIолохъаби, роц хъахIал хъирмал,",
        "ХьвагIе, гIолохъаби, чарал хвалчаби!",
        "Жакъа чучаравги дир чукъа гуро,",
        "Чучун вагъаравги лъадул цIар ккайги.",
        "Жакъа хваралазул хвелги шагьидаб,",
        "Нахъе хутIаразул цIарги кIудияб.",
        "Кьвагьа-кьвагьаралъул речIчIи бихьидал,",
        "КьабгIараб хвалчадул къотIи бихьидал,",
        "АхIдезе лъугьана чIваяв камандир,",
        "Нуж гьитIинаб къокъа кисаян абун.",
        "Ниж, гьитIинаб къокъа нахъахьиндалал,",
        "Гьаб къокъадул бетIер Рекъав Ражбадин.",
        "– ВачIа, ле, Ражбадин, рекъел гьабизе,",
        "ГIарац бокьанани хъатица кьелин.",
        "Месед бокьанани, рагIица кьелин,",
        "Ясал рокьанани, чергесал кьела,",
        "Васал рокьанани, васалги кьела",
        "Чакмабада жаниб эгъе борхатал.",
        "Дурги дирги инсул рекъел батичIо,",
        "Рекъела нилъеда пирхи хвалчадул.",
        "КIиязулго инсул хиси батичIо,",
        "Хис-хисун тIамила мазгарул гулла.",
        "Нижей дуца кьолел ясаладаса",
        "Нижей бичас кьела хIурулгIинзаби.",
        "Дуца нижей кьолел васаладаса",
        "Бичас нижей кьела пирдавус алжан.",
        "Дуца нижей кьолеб гIарацгун месед",
        "Бичас нижей кьела хIалалаб давла.",
        "КIал гьикъараб рагIи данде бициндал,",
        "Хъван кагъат битIана Гумур ханасде.",
        "ВачIа, ле, Гумур-хан, Кор къварилъухъе,",
        "ТуманкI речIчIунилан, би баккуларо,",
        "Хвалчен кьабунилан, гьан къотIуларо,",
        "Цо гIаламат буго Кор къварилъухъе,",
        "Квер базе кIоларо магIарулазда.",
        "Хъатица гIарац кьун, гIурусги бачун,",
        "ГIурдаде хер гIадин, салдат бакIарун,",
        "ВачIана Гумур-хан гор къварилъухъе.",
        "ГIодов вукIанани, ракь багъарулев,",
        "ТIаде вахъанани, зоб гьебегьулев.",
        "– Вахъа, ле, мун тIаде, дир гьитIинав вац,",
        "РекIа мун дир чода, а мун Гъолоде!",
        "Гьениса Гъолоде щуго къойил нух,",
        "Къалъилалде щвела щанкIлал хъахIаб чу.",
        "Гьикъариял абе, саламал абе,",
        "Сверун гуржияз ккун, къанилан абе!",
        "Вацасул чу рекIун Гъолоде щвана:",
        "– Ассалам гIалайкум, гъолодисисел!",
        "– Ва гIалайкум салам, цо магIарулав!",
        "Гуллайищ абхараб, херищ регьараб,",
        "Хвалченищ чучараб, чуйищ свакараб?",
        "Гулла алхинаро, хер регьиларо,",
        "Хвалчен чучиларо, чу свакаларо,",
        "Сверун гIурусаз ккун тана багьадур.",
        "Рохали кьвагьулеб румаб гIарада",
        "ГIурдаде кьвагьана, бо бакIарана.",
        "Радал-къалъизегIан тикъва-магI чIвана,",
        "Къалъудаса нахъе чуял лълъулълъана.",
        "Гьакълица мехтарал гьал гIолохъаби,",
        "Гуржиял рихьидал, кIоларо чIезе.",
        "КIалцIуца ццулъарал гванзал бартаби,",
        "Ругъун тIунрахъана гор къварилъухъе.",
        "Миндарулъхъат кьабун, чуялги кьолон,",
        "Къалъудаса нахъе чабхъен гьабуна.",
        "ГIодор накаби чIван дун вагъулелъул,",
        "Цо гъугъай бахъана гъалил ракьанда.",
        "Щибдай-киндайилан тIаде ворхидал,",
        "ТIаде щолев вуго дир гьитIинав вац,",
        "Гьороца хъамураб тIамах гIадинан.",
        "– Асалам гIалайкум, нуж магIарулал!",
        "– Ва гIалайкум салам, нуж гъолодисел!",
        "ХвашкIалди хъизанан гьикъардилаго,",
        "Чодул къалал къана гIолохъабаца.",
        "Эрмени ханасул халгIадул чадир,",
        "Чол малакь мерхьана гьитIинав вацас.",
        "Чадиралда жанир хIамул гуржиял",
        "Хунжруца хъвехъана гIолохъабаца.",
        "ГIалибегиласул чол бох бекана,",
        "ГIалихIажиясул ччукIел бахъана.",
        "Рекъав Ражбадинил наку гъурана,",
        "Гьаб жо гьересиян лъачIез абуна.",
        "Гьанал махIу чIвачIищ Бидияралда,",
        "Бидул гIор бетичIищ Кор къварилъухъе",
        "БутIрузул си бачIищ доб Баждабада,",
        "Эмен, вас хутIичIищ ал гъаримазул!",
        "ЦЕВЕХЪАН РАЖБАДИНИЛ КЕЧI",
        "Нугъаялда рищун, чуялги рекIун,",
        "Чергесалда рищун, тIад кьалалги лъун,",
        "Гъабарти буртаби нахъаги рухьун,",
        "ЦIан рихьун хвалчаби чархидаги ккун,",
        "Кьвагьун рихьун хъирмал хъатикьеги ккун,",
        "Кьабун рихьун хунжрул рачлихъги рорчун,",
        "Цо магIарулазул гьитIинаб къокъа",
        "КъачIана ЦIоралде, Гуржистаналде.",
        "Гуржиязул боцIул давла гьабизе,",
        "Тавати мусудул асир гьаризе.",
        "Къокъадул бетIерги Рекъав Ражбадин,",
        "Рохьазда хьвадулеб гъалбацI гIадинав.",
        "Жаниб ЦIоралде щун щуго къоялде",
        "ЦIор бакьулъе кIанцIун, давлаги босун,",
        "БутIрул меседилаб килиса бухIун,",
        "Капур гуржиязул рукъзалги тIутIун,",
        "Лълъурдузда натI бугел оцалги рачун,",
        "Гъалал меседилал ясалги хъамун,",
        "Михъазда хIур чIварал васалги чIвачIван,",
        "Камилаб давлагин, дагьаб къокъагун,",
        "Къваридал нухазде нахъруссун щведал,",
        "Нухал ккун ратана хъаравулзаби.",
        "– Ниж эбел-инсуе цо-цойин ругел,",
        "Сухъмахъал рехун те, азнавурзаби!",
        "Рачарал лъудбузе цоги гьечIилан.",
        "……………………………………….",
        "– Нуж эбел-инсуе цо-цо ратани,",
        "Бакьулъаги къотIун, кIи-кIи гьарила.",
        "Рачарал лъудбузе цоги ратчIони,",
        "БутIрул тIаса къотIун, къаркъала битIла.",
        "Гьеб кIиябго рагIи кIалалъги абун,",
        "Кьвагьедезе рекIана хIамул гуржиял.",
        "Хунжруца гIуру ссун, сангарал гьарун,",
        "Рагъда байбихьана магIарулаца.",
        "Хайбар хъалаялда ГIали киниги,",
        "Ражбадинги чIана сангаралда нахъ.",
        "ГъалбацIида цадахъ рузил тIинчI гIадав",
        "Жиндирго вацасде амру гьабуна,",
        "РекIаян дир чода, а мун Гъолоде.",
        "ЧIахIиял щиназда гьикъари гьабе,",
        "ГIисинал щиназда дир салам бице,",
        "Дунги танин абе агьаб хIалалда,",
        "ХIалае нуж щвани, щукру бугилан.",
        "Лъабго къойил нухалъ жаниб ЦIоралде,",
        "Къалъилалде щвана щинкIил хъахIаб чу.",
        "– Ассалам гIалайкум, жан гьолодисел!",
        "– Ва гIалайкум салам, Ражбадиил вац!",
        "Гулла абхунарев, хер регьаларев,",
        "Хвалчен чучуларев, чу свакаларев,",
        "Гуллайищ абхараб, херищ регьараб,",
        "Хвалченищ чучараб, чуйищ свакараб,",
        "Хехаб ахIуд щвезе щиб нужей ккараб?",
        "Гуллаги абхинчIо, херги регьачIо,",
        "Хвалченги чучичIо, чуги свакачIо,",
        "Сверухъ хъазахъ лъугьун тана Ражбадин,",
        "Метер къалъилалде къокъа щвайилан,",
        "Щварав дун нужехъе, жан гъолодисел.",
        "Мажгит тIохде вахун чавуш ахIдана,",
        "АхIи бан росулъе васал тирана.",
        "Чу-ярагъ лъикIал чи, лъудби цIакъал чи",
        "Гьеб къоялъ къалъуда къватIир рахъана.",
        "Метер радалиса бакъ-цIа боркьизе",
        "Рагъда щвелин абун, ниятги гьабун.",
        "ГIурда керенги ццун, квералъ хъирим ккун,",
        "ТуманкIул кIалазда кIкIуй-цIаги бетун,",
        "Рагъулел рукIана Ражбадин къокъа.",
        "Киндай, щибдайилан ворхун балагьдай,",
        "БачIула бихьула щинкIил хъахIаб чу,",
        "Гьороца хъамураб тIамах киниги,",
        "ТIад рекIарав вуго дирго тIинав вац.",
        "Гьалакаб цIад байдал щвараб гIор гIадин,",
        "ТIаде щолеб буго бачIунеб ахIи!",
        "– Ассалам гIалайкум, Рекъав Ражбадин,",
        "Къваридищ гьарурал гьал гуржияз нуж?",
        "РештIин гьабичIого, свак чучичIого,",
        "Чарамал хвалчаби къватIире цIана.",
        "Къокъал туманкIазул кьвагьи бахъана,",
        "ГIиялъе кIанцIулел бацIал киниги,",
        "Гъорлъе журан ана гьел гъолодисел.",
        "ГьерекIли ханасул хъахIилаб чадир",
        "Чол малакь мерхьана гьитIинав вацас.",
        "Чадиралда жанир гуржи хъазахъал",
        "Хвалчаца гъурана гъолодисеца.",
        "ТIаде щвараб ахIул кутак бихьидал,",
        "Гьел гъолодисезул гьунар бихьидал,",
        "Ярагъ гIодоб рехун, ретIел гIодоб бан,",
        "Лъутизе рекIана тушазул къокъа,",
        "ГIодизе рекIана гуржиязул бо.",
        "Гьел азнавурзабаз аман гьарана,",
        "Тавати ханзабаз хвалчаби кьуна,",
        "Хвасар теян абун гьаб нухалда ниж.",
        "Давла гIечIелъубе тIаде рехизе",
        "ТIаса бахъун ретIел цадахъ босана.",
        "Кумек къварегIани, хIалае чIезе",
        "ХIама гуржиялги цере къотIана.",
        "Берцинаб цIар босун, лъикIаб давла щун,",
        "Дол гъолодиселги нахъ руссун ана.",
        "Бичасул талихIалъ тушбабиги къун,",
        "Бер гIорцIараб давла цадахъги босун,",
        "МагIарул къокъаги рокъоб буссана,",
        "Рекъав Ражбадинги ракI бохун щвана!",
        "Гьеди-гьединалги тIагIиндал гурищ",
        "ТIагIаяб гьаб гIурус гIемерлъун ккараб.",
        "КIуди-кIудиялги хун индал гурищ",
        "Гьаб Дагъистаналда кверщел батараб.",
        "КIал гьикъун рагъулел лъугIидал гурищ",
        "Гъуниб мегIералда хъала сокIкIараб?",
        "Гьарадерихъ росдаца 1 къали бугIа, 100 гIиялъажо, бугес 1бзж, кIиго хух, кIигошал, 1 хвалченбухь.",
        "Гъоркьияб Гьарадерихъ росдацаги гьадабго магъало.",
        "Игьали росдаца – 25 къали цIолбол сок, Хунзахъ росдал майиндурасе (рагъулминистр гIадав чи, ялъуни бодул цевехъан).",
        "ТIасиябИнхо – 25 гьегь цIибил.",
        "Гъоркьияб Инхо – 33 къали цIолбол сок, магъало бакIарулезе хъвезе 1 цIцIеги.",
        "ЧIикь-6къали цIолобол сок, ялъуни I2 къали цIоросаролъ.",
        "Кьохъросдла гIадамаз 2,5 къали цIобол сок, гIиял рехъен бугес 2 хух, ялъуни 2 бурутI.",
        "Килалъез кIиго къали –рикьи ролъулги, кIиго къали мучги.",
        "Хьндалазул росабаз щибаб рукъалдаса 1 къалигун сахI ролъулги, 2 2 къалимочолги, 3 сон бараб хIелекоги, гIи бугез – бзж-ги, цIани ругез багьаб дегIенги.",
        "Хьиндалросдал гIадамаз килщил бицалъи, 3 натI халалъи бугел хъахIал, цIвакарал, ритIаралтIилал ва 60 жалобги, цIалкIизеги цIалкIун 6 къали цIулакьодул рохъоги. Гьезгожиб-жиб хъизаналдаса 2 къали ролъ, 1къали муч.",
        "Хьиндахъа Околазул тухумалъ 40 къали ролъ. Росдал киналго гIадамаз 32 къалихьурдухъ муч, 40 къали ххине хIадурараб бацIцIад гьабураб ролъ, якунж ролъул 4къали, ва 12 къали муч.",
        "Харахьи росдаца 264 къали бащадаб –ролъ, бащадаб муч. Харикь росдал хьиндалаз 4сахI муч, Херехьдерида тIадлъула ролъги мучги нуцаласул минаялде щвезабизе,жидерго хIамузда нуцаласул хурзабахъе рак щвезабизе. Рекьи байбихьидал гьезда тIадаббуго жидерго хIамулгун, хъапалгун, гIарщ-кваргун рачIине, нуцаласул бокьалракудаса рацIцIад гьаризегIан рокъоре тIадруссине ихтиярги букIунаро.",
        "ГьамищтIа росдал гIадамаз 30 къали бугIа ва I ратIал маххул.",
        "ЦIелмесросдаца щибаб рукъалдаса 3 къали ролъул, I0 чахъу къинлъарас цо тIасабищарабхух ва 1 ратIал нах.",
        "Мущулисез щибаб рукъалъ 1 къали ролъ.",
        "Бакъда Гьамущисез щибаб рукъалдаса 2 гьегь цIолбол, 1 къали ражи, 1 къали пер,тIолабго росдаца 1 ратIал нах, гIиял рехъен бугес – бзж, цIани ругез – хIоргец.",
        "Хьонда Гьамущисез щибаб рукъалдаса къали ражи, 1 къали пер, 34 гьегь цIибил, гIиялругез бзж, цIцIани ругез – 1 хIоргец, 1 ратIал нах. КIиябго росдаца киналдаго тIаде40 гьегь цIибил.",
        "ТIадколосезщибаб рукъалдаса 1къали лаклак, 1 къали пер, 1 гьегь цIибил.",
        "Мунисез 180 къали лаклак, 40 гьегь цIибил, 3 шал.",
        "Дангизалдабугеб щибаб бокьалдаса 1 шал (сугъур).",
        "Хонолъи росдаца 4 чахъу ва 4 хух.",
        "КIеселуросдаца 12 чахъу ва 4 хух.",
        "Жонсоросдаца щибаб рукъалдаса I1 чахъу ва гIака.",
        "ГIашиниросдаца щибаб рукъалдаса 1 чахъу.",
        "ХIаширу,Ламаг-Жари, КIахIачIараб росабазул гIадамаздаги гьебго мгъало.",
        "Къакъади росдаца 3 чахъуги I цIцIеги.",
        "Чичиник росдаца 1гIака ва 6 гъурущ.",
        "ХIалтIиросдаца 100 къали пурчина.",
        "Гьишаросдаца 60 чахъуги 3 цIцIеги.",
        "Кванхи росдаца 21 чахъу.",
        "Гьадири росдаца 50 чахъуги ва багьаб куйги (хIоржо).",
        "Къиди, Сасикь, Сильди, Гьакъу магIарде битIулеб гIиялъа щибаб росдаца 20чахъуги, 1 кьегIерги.",
        "СилиГьаквари щибав вехьасда ГьагIмал магIардаса 2 чахъу.",
        "ТIасиябва Гъоркьияб Хъваршини, Сихал ва БатIалъи росабазул щибалъ 30 чахъу.",
        "Хушари росдаца 1 оц.",
        "Метрада росдал гIадамаз 30 къали ролъ, 30 къали бугIа.",
        "Эчедаросдал гIадамаз 40 чахъу ва 1 хух.",
        "ЦIумадаросдаца 30 къали бугIа.",
        "ХулимагIарда боцIи хьихьун Хьари росдал щивав вехьас 5 гъурущ, I чахъу.",
        "ТIомсодаросдаца 23 гъурущ.",
        "Ракьу– ГIахьвалаз – 33 гъурущ.",
        "ГIахьвалаз20 чахъу ва 20 къали пурчIина.",
        "Бакълъулазул росабаз: ЦIиликь, Сивухъ, ЦIунди, Шабдухъ, Ингишу, ИчичIали,Данухъ, ГIаркьухъ, Аргъвани, ЛъаратIа, МелъелтIа – гIиял ругез, къадаралъухъбалагьичIого щибаб рукъалда I хух, тIолабго росабаз I0 цо лъагIел бараб гIиялъажо,кваназе мегIер ижараялъе босулел Сахъадерица 8 туменги (80 гурущ).",
        "ХалдиХIариб росдал гIадамаз щибаб рукъалдаса I чахъу.",
        "Акнадисез, Ангъидасез-щибалъ 2 оц.",
        "Ришниял росдаца 1 оц ва 12 гъурущ.",
        "Буртуб росдаца 3 гIиялъажо ва I дегIен.",
        "ЦIолодаросдаца 70 бзж, I8 гъурущ багьаяб хвалченбухьи, 30 гургинаб чIалу, 3 хIуби , 20къали бугIа.",
        "Ингердахъазда 46 бзж, 33 хух, 1 лъагIараб дегIен, 50 ялдаса тIаде гIи бугесда ХIорихьлъин бахунезда 2 хух.",
        "МестIерухъросдада 46 бзж, 1 хух, Къварилъи гIияз бахунезда тIаса бищабараб бзж, тIасабищарабхух ва 20 къали бугIа.",
        "ТокитIаросдада щибаб рукъалда 1 къали бугIа, 1 чахъу, I хух, кIиго вас вугесда I къалибугIа. Сурхай-хангун (Гъазигъумекдерил хан ГI.ГI.) СултIан-АхIмад-ханас эркенгьаруна магъалоялдаса.",
        "ГьелдатIадеги ЦIолода, Энгердахъ, МестIерухъ, ТIокIитIа росдада тIадаб букIана Тоботабулеб бакIалда хер бецизеги.",
        "Къванисез 160 къали ролъул.",
        "Сивухъ росдада 60 ратIал биараб нах ва росдал гIухьбуз 4 хухги.",
        "Гозолоколосезда 10 гIиялъажо бугес 2 хух.",
        "ЦIадаросдаца щибаб къинлъараб чахъдадаса I хух, цо чахъу бугониги батIалъи гьечIого.",
        "ГIебтIадеридагигьебго магъало.",
        "Кванхидалъ росдаца 90 къали цIам.",
        "Инхелосезда 40 къали цIолбол сок ва 10 къали цIам.",
        "Буртабалъе хан вачIунаго 6 дегIен тIадаб букIана Болъихъ росдада.",
        "МигIарсуросдада 20 къали муч, 30 къали цIолбол сок.",
        "Гъодоберисез гIи къунцIун хадуб 30 хух.",
        "ТIандосезда25 чахъу.",
        "АнсалтIисезда – 25 чахъу.",
        "Зибирхъалисез – 40 бзж",
        "Буртиялда 20 чахъу, 2 хух, ялъуни бурутI.",
        "Хьириб росдада щибаб рукъалда I хух.",
        "ГIабасузда20 чахъу.",
        "МаккайичIи, СатIу, Гьинди росабазда 20 чахъу щибалда.",
        "Лъондохъ росдада I0 чахъу.",
        "Зикариб росдада – 20 чахъу.",
        "Хадува Монохъ росабазда 20 чахъу щибалда.",
        "Щекъери росдада 34 чахъу ва щибаб рукъалдаса тIадеги 2 хухги.",
        "ХIаруросдада 40 чахъу ва 40 хух.",
        "Гьакъмада росдада гьебго магъало.",
        "Лъинду росдада 12 чахъу ва 12 хух.",
        "Саникъоро росдада 20 чахъу.",
        "Жалакьури росдал щибаб рукъалда 2 къали бугIа, 10 чахъукъинлъарасда – 2 хух.",
        "Гьидерил росабазда гьоркьоб гьитIинаб бугониги Лъахъ росдал тарих лъугьа-бахъиназ бечедаб буго. Руго гьенир жакъа къоялда нахъе цIунун хутIарал ва заманаялъ хисизаруралги гIадатал. Жакъа бицен гьабизе бокьун буго цогидал росабалъго гIадин, цIунун хутIараб хасел чIеялъул сордо кIодо гьабиялъул.",
        "Цебе росдал гIадамаз мажгиталда цере бакъалдаги чIун хIисаб гьабулаан бакъ тIерхьунеб бакIалъул. Гьедин хIисаб гьабулаан хIалтIуда кида байбихьилебали, рии-их кинаб бачIине бугебали. Бищунго гьитIинаб къоялъ, ай хасел чIараб сордоялъ бакъ унеб щобда чIван буго кIиго зани. Гьел занал жакъа къоялдаги гьенир руго. Гьел заназда гьоркьосан гIодобе бакъ щинкIараб сордоялде абула кIодо сордойилан. Цебе гьанже гIадин байрамал гьарза гьечIеб заманалда росуго хIадурулаан кIодосордоялда дандчIвай гьабизе.",
        "Гвадали",
        "КIодосордоялъул тIоцебесеб, гIисиназеги чIахIиязеги гIахьалаб ихтилатлъун букIана гвадали (кIудияб цIа бай). Гьелде хIадурлъи гьабулаан росдал гIолохъабаз. КъотIулаан магъилъа цебеккунго балагьун хIадур гьабураб гъветI. Гьеб кьили-калгун цадахъ бехъерхъулаан росдал тIарада бугеб гохIде ва гьениб чIахIиял ганчIаз бахъун чIезабулаан. гIисинал лъимал унаан росдал руччабахъе цIатари балагьизе. Руччабаз цебеккунго хIадур гьабун букIунаан заз-хъарахъ гьоркьоб бугеб хер, цIоросаролъил гулал ва цойги бухIизе бегьулебщинаб. Щиб босунги босичIого нахъеги унароан. Гьеб цIатари рекъезабулаан гIолохъабаз гохIда щула гьабураб гъотIода. Киналго гьидерил росабазул гIадамал ралагьун чIун рукIунаан сордо рукIкIиналъухъ. Канлъи къотIарабго цIа гъолаан. Харабаз халгьабулаан кIкIуй кибехун унеб бугебали. Гьеб росдада тIасан кIкIалахъехун унеб бугони киналго рохулаан бачIунеб соналъ хIалухъин бечедаб щвезе бугиланги абун. Хадуб хIаракат бахъулаан гьеб гъветI бегизабизе. Дагьабго чIурхIун гуреб щибго лъугьинчIеб гъветI бехъерхъулаан мажгитул кIалтIе, ялъуни годекIанибе. Гьениб гьеб къотI-къотIун гIисин гьабулаан. Щивав цIадухъе вачIунес босизе кколаан цIа рекIинелъун гъоркь лъезе бакъвараб цIулал мачIо-хъвалхьен. Гъоркь бакъварабги лъун тIад биччараб гъотIол цIулги лъун, бакулаан кIудияб цIа. Квана-гьекъон росдал гIолохъаби къватIире рахъиналде гьелъул лъугьунаан рикIкIаде хинлъиги канлъиги кьолеб цIа. ЧIахIиял тIингъаз мугъалги хинлъун, цIадуда цересанги гIемерал хараби кIусулаго цIвакарал ганчIазда гIодолр чIолаан гIадамал.",
        "Ци-бацIал",
        "КIодосордо баркизе рукъзабахъе хIадурлъулаан цо гIолилазул къокъа. Гьезул къокъаялде гьоркьоре унаан херав чиги, хIамаги, ясги, гьей цIунулев чиги, цевехъанги. Гьел жидерго хъулухъалда рекъон ретIа-къанги рукIунаан. Херасда бегуниса ретIараб тIимугъ, халатаб мегеж, кIудияб гъалараб тIагъур. ХIамида кодор рукIунаан хулжал, яс цIунулев чи яргъид гIуцIун вукIунаан. Ясалъул роль хIазе щийго разилъулароан, гьединлъидал гьелъул бакIалда берцинго къачIа-кIатIан, гьумерги бахчун жинс-куц рекъарав гIолилав толаан. Цевехъанлъунги жинс-куц хисизабурав, амма лъазе кIолев гIолохъанчи вукIунаан. Херав лъазейин, яс хъамизейилан гьелда зинкIизейилан аскIове вачIарасда гьесул щулалъи, къвакIи, яхI бихьун бадиб рахъул хъат ялъуни гьодилъ тIил щвезабулаан. Ци-бацIал щолаан росдал щибаб рокъоре. Рукъалъул хъизаналда, рукIа-рахъиналда рекъараб махсаро-хочI гьабулаан гьениб. Рокъосан лъикIаб кванил махI чIвайдал хIама чехь унтун бугин чIолаан, хIамихъего ахIдон рокъоса гьан щвечIого къватIибе билълъунарого чIолаан. кIодо сордоялъ гьабулеб аслияб квен гьанги тIамун хинкIал рукIиндалха, бакь «гьороца босараб гIадин» рокъоса босулаан. гIемерисел гьехул къокъаялъухъ балагьун чIун ратулаан. хIадурун бутулаан гьезие кьезе бакъвараб пихъ, цIулакьо ва гь. ц. цебе росдал годекIабахъ бугеб гурони хабар лъалареб, къанагIат гурони газет-журналал, телевизеорал гьечIеб доб заманалда гIадамал урхъун рукIунаан гьеб сордоялъухъ. Кирего щун гьел ци-бацIал тIад руссун щвелалде цIадул габур тIеренлъун батулаан ва сардил бецIлъиялдаса пайдаги босун, цIул балагьизе гIолилал ритIулаан. Хадубккун ци-бацIазе щварабщинаб киназдаго гьоркьоб бащад бикьулаан.",
        "БекI тIами",
        "Гьелдалъунги кIодосрдо лъугIулароан. Гьенир хIалаан батIи-батIиял хIаял. Гьезда гьоркьоб бищунго кепаб букIана бекI тами.",
        "Мискинаб яшав букIаниги цере гIадамал рукIана цоцалъ ракIжубай бугел, аваданал. Гьел цоцахъе тIаде-гъоркье щолаан, гваял гьарун кумек гьабулаан, унтаразухъе гIемер щолаан.",
        "Гьанже гьел гьоркьорлъаби хисун руго. Гьеб бицинчIониги киназдаго бихьулебги буго. Хисун буго кIодосордо гьабиги, гьечIо кинабгIаги гьелда хурхун гьабулеб ихтилатги.",
        "Ци-бацIалиланги абун рачIуна лахIуца гьурмал релъарал, сипат-сурат батIа бахъизе лъаларел лъимал. Гьединазул 3-4 батIияб къокъа бачIуна. РачIуна квешал гьаркьалги гьарун, хлопушкабиги кьвагьулаго. Цебе гьангун хинкIал кьолел рукIун ратани, гьанжесел лъималазе гIарац гуреб батIияб жо бегьулеб гьечIо. Цебеялде дандеккун гIадамал ресалда руго, гьеб лъикI буго. Киназго цебеккун хIадурараб гIарац кьола рачIарал лъималазе. Квеш ккараб жо буго херал, унтарал гIадамазул рокъоре рачIингун гьаркьал гьариги, хлопушкаби кьвагиги. Цо-цоязухъ тункIалгицин рукIуна.",
        "Дир пикруялда рокъоб эбел-инсуцаги, школазда мугIалимзабазги бичIчIикьеялъул хIалтIаби цIикIкIун гьаризе ккела лъимал чIахIиязул адаб бугеллъун рукIинелъун. хIалтIи лъикI гьабуни хIасилги лъикIаб букIина. Гьелъие мисаллъун рикIкIине бегьула гвадали баялъул ккараб хис-бас. ГъутIби къотIиги хвезе тун, лъималаз байбихьун букIана покрышкаби рухIизе. Гьелъул сверухълъиялда ругезе кIудияб заралги букIана. Гьебги рехун тун нижер лъималаз кIодосордо гьабула цебесеб къагIидаялъ гъветIги къотIун. ЦIакъго лъикIаб букIинаан хлопушкаби кьвагьичIого толел ругони.",
        "Шамалда бугеб магIарул Жиссин (جصين) росдал цIаралъул магIна лъазе кIвечIо.",
        "Росу буго гохIккелал ругеб мухъалда, кIудиял берцинал оазисаз цIураб бакIалда, ХIама шагьаралдаса 30 километралъ бакъбаккудехун, Саламия шагьаралда аскIоб (Димашкъалдаса 270 км).",
        "Росдал кьучI лъун букIун буго 1909 соналда. Архивалъул баяназда рекъон, 1907-б соналда Акнада росулъа чанго магIарулав – Мустапа, МухIамад, ГIабдулатIип, МахIмуд ва гь.ц. росу тун ун руго ГIусманиязул империялде, хIаж борхине мурадалда. Гьелде тIаде Шамалда Багьавудин ГIалиевас ракIарана цогидал баянал, гьезул наслялъул чагIигун дандчIван. МухIамад Абубакар Авари абурав чияс бицухъе, гьеб къокъаялъул цевехъанлъун вукIанила ГIалил Мустапа, 1841 с.гь. ва жив Шамалде щвейгун хварав. Гьесда цадахъ къватIире рахъун рукIана Мустапал чIужу – Марзият, бицунесул эмен – Абубакар, гьесул вацал МухIамад (1878 с.гь.), ГIабдурахIман ва СагIид (1880-1941 сс.), яц ПатIимат ва гьелъул яс, жиндир вукIинесев рос ГIабдулатIипгун (1878-1955 сс.), яц БатIина рос ГIалидибиргун ва вас МухIамадгун (1892-1973 сс.). Гьеб къокъа Истанбулалдаса гамида рекIун щола Бейруталде 1907-б соналда. Хадур гьел гочана ХIама шагьаралде, мажгиталъул рагIалда бараб санагIалъи гьечIеб, хъошгIадаб минаялъуре. Гьениб кIиго соналъ гIумру гьабун, вабагIалъул унти тIибитIун, гьел гочине ккана цогидаб бакIалде. ГIусманиязул хIакимзабазда гьарун, гьезие бихьизабуна Шамалда цо чанго бакI. Гьез тIаса бищана жидее данде кколеб гIадаб бакI ва гьениб 1909-б соналда кьучI лъуна цIияб росдае. Гьел Жисин росдал кьучI лъурал акнадисезул наслу – 348 чи руго гьабсагIат (рагъ байбихьелелде) Шамалда гIумру гьабулел.",
        "1935-б соналда парангазул хIакимзабаз (доб заманалъ Шам гьезда кодоб букIана) гьарурал цIех-рехазда рекъон Жиссиналда 30 цIараки букIана, гьелги киналго магIарулал. Шамалда 2004-б соналда тIобитIараб хъвай-хъвагIаялда («перепись») рекъон Жиссин росулъ гIумру гьабулел рукIана 49 хъизан, ялъуни 301 чи (149 бихьинчи ва 152 чIужугIадан).",
        "Сивухъа ШугIайбил тухум (5 хъизан) гочана Димашкъалде (Акрад авал). Цо чанго хъизан гочана Априкъалъул ва ГIагараб Азиялъул хIукуматазде – Либан (Мажид ГIумар Авари, ГIисам ХIасан Нувейр), Жазаир/Алжир (Иман МухIамаднур ШагIабан), Къувейт (ТIарекъ ХIасан Нувейр), Цолъарал ГIарабазул Амиратал (ГIабдулнасир ХIасан Нувейр), Либия (БадигIат Авари, Манал МухIамад-Рашад Авари). Жисиналъул цо бутIа магIарулазул гочана дагъистаниязул цогидаб росулъеги (ХIомс вилаяталъул Дейр-пул). Цо чанго хъизан гочана ГIурус ракьалдеги (Маскавалде) – ГIайман МухIамад Авари.",
        "Жиссиналъул магIарулазда гьоркьор Шамалда машгьурлъана: Нажмудин МухIамад Авари (1936 с.гь.). Димашкъалъул университеталъул юридикияб пакултет лъугIизабуна, вахъана хасаб хъулухъалъул полковникасул даражаялде. ВукIана цеве экстремистазде данде къеркьолеб рикьиялъул нухмалъулевлъун, рагъулав прокурорасул хисулевлъун.",
        "ГьабсагIат адвокатлъун хIалтIулев вуго Димашкъалда. Парукъ МухIамад Авари (1940 с.гь.) – Димашкъалда бугеб тамахьодул карханаялъул бетIерасул хисулев. Бадрудин МухIамад Авари (1946 с.гь.) – Димашкъалъул аэропорталъул хIинкъигьечIолъиялъул хулухъалъул бетIерасул хисулев. Гьев вуго Шамалда ругел магIарулазул нухмалъулезул цояв. ГIабдулла МухIамад Авари (1950 с.гь.) Сириялъул Рагъулал Гьавадул ХIалазул полковник, рагъулаб авиабазалъул бетIер. ГIумру гьабулев вуго Димашкъалда.",
        "Жиссиналда гIадамал хурбекьиялда ва гIи-боцIи хьихьиялда тIад чIун руго. Цо-цо хъизанал кваналеб цIам бахъиялъул ишалдаги рукIана. Цо-цо лъим бахъизе рухъарал гвендаздаса бачIине байбихьун букIана цIамхIалаб лъим. Гьеб гьализабун бахъизе байбихьана цIам. ХХ-б гIасруялъул кIиабилеб бащалъиялда Жиссиналъул гIадамал хIукуматалъул хъулухъалда, армиялда, диванханаялда, полициялда хIалтIизе байбихьана.",
        "Нилъ кколаСугъралъ росдал тIел. НакIкIазухъ росу гIуцIизе байбихьана 1798 соналъ. Минабиразе байбихьана. Ракьги ккола сугъулдерил росдал. Нилъ ккола сугъул. Ракьалъул чIарал бетIергьаби рукIун гьечIо (байтулмалалъул ракь абун цIар лъун буго).Гьелъул магIнаги буго бетIергьан гьечIеб.",
        "Лъицаха гьеб хIалтIизабулеб букIараб 1798 соналде щвезегIан?",
        "Къоло ункъосоналъ гIурус пачаясде данде вагъарав цевехъан, Шамил имамасул чуязе херхъвалеб бакI, роол заманалдаса хадуб сугъулдерил гIи-боцIи бугел чагIазул, ай хIакимзабаз мунпагIат босулеб букIун буго. МучIдузде къотIулеб букIун буго хасало ва ихдал.",
        "1885 соналдаса байбихьун щиб ккараб хиса-баси?",
        "Сугъулдерил жамагIаталъ хIукму гьабун буго росулъ мискинал гIадамал 10 соналъ НакIкIазухъ росулъе ритIизе. Зукъудухъ рагIал тун тIадехун кьолеб букIун буго гьел чагIазе ракь - мунпагIат босизелъун, айцодагьал бечелъизе рукIине. ЖамагIаталъ гьединго хIукму гьабун буго 10 сон ун хадур гьел чагIи нахъе, Сугъралъе, рачине, мискиназул кIиабилеб къокъа добе битIизе.",
        "НакIкIазухъе ритIизе ккани, лъидасан ритIулел рукIарал?",
        "Сугъулдерил росулъ нилъгун цадахъ лъабго батIияб тIел буго. Гьелда абула тухумилан.",
        "1. ТIадехунел",
        "2. Падарал",
        "3. Къелдер",
        "Гьезда жанирги руго рикьалаби: ХIажил рукъ, Шанхаби, МаламахIанлал, ГIабадишал,ГIабдулагьабал, БакъисгIалал, Къурма Мусалал ва гь.ц. Гьел тухумаздасан цо-цоялдасан лъабго-ункъо рукъ, жиб-жибалдасан мискинал рищун ритIулел рукIунруго (заман - 10 сон) НакIкIазухъе.",
        "Гьел тухумал кисан рачIарал?",
        "1. Шанхаби абулеб тухумалъул байбихьи-рачIин Гулаб-Хуслиб [гьанжесел тумазул росаби – Кулива Хъусрахьиб] абулеб бакIалдаса буго.",
        "2. Падарал абулеб тухумалъул рачIин - ЦIоралдаса (гьанжесеб Азарбижаналъул магIарул росаби).",
        "3. Къелдерги кIиго батIияб тухум буго: цо тайпа Къелеса, цогиял бусурманлъарал гуржиял:Гергилал (Георгиял).",
        "ТIоцере сугъулдерил ракьалда щал рукIарал?",
        "ГIабдугьабал ваМалла-МахIанлал. ГIабдугьабал рукIун руго Чина хъитIава КIудаб нохъо абулеб бакIалда, НакIкIазухъ гIорда. Мала МахIандилал – Идибабулеб бакIалда. Гьеб кIиябго тIел кисан бачIараб абураб суалалъе жаваб: цояз Хунзахъанин, цояз ЦIекIосанин абулеб буго.",
        "ЧакалгIилазул баян.",
        "ГецIер рукIунруго лъабго вац:",
        "1. Баича.Гьесдаса БацIада – СагIдулал.",
        "2. Ича.Гьесдаса Сугъралъ – Загьралал.",
        "3. Чагу.Гьесдаса Рилъаб – ТIинамухIамадилал.",
        "1890–1892соназда тIоцере НакIкIазухъе ритIарал чагIазул рукъзалги риххизарун рачун ругогьел Сугъралъе. Цо чи толев вукIун вуго вехе вачIинчIого, гIадлу гьабизе таравкIудияв хIисабалда. КIудиял рукъзал разе, цIорол гордал лъезе бегьулеб букIунгьечIо, щай абуни эхеве вачIине ккани, данде чIелин абун.",
        "1918 соналъул17 октябралда НакIкIазухъа бехе бачун буго кIиабилеб къокъаялъул 34 цIараки (хъизан-цIа). Ицум живго тун вуго, хъизан унтун букIун буго. Киналго рарал бакIал (эхетарабщинаб мина-рукъ) щущазарун, киналго бихьинал рачун ун, ахIун Сугъралъегин, жанир тIамун руго. ГIагарас гIагарасул рукъ биххулеб букIун буго. Гьеб дида дагьго лъала. Гьелъие бетIерлъи гьабулел чагIи рукIана ГIабдулагьхIисул МахIама ва ИсмагIил АхIма.",
        "Росуги минабиги риххун ругел гIадамаз кинаб яшав гьабулеббукIараб, кир гьел рукIарал?",
        "Сугъралъ минабугел гIадамал жиде-жидерго минабазде ана, гьечIел чагIи нохъабазда, къаралазулкуллабахъе, Щуланире, БацIаде, Гъунире, Салануб абулеб ругъеждерил бакIалде,рахъ-рахъалъ щущан рукIана. КIиго соналъ я бекьараб хур гуро, тIубан боцIигилъугIун, къавуда унти щун гIемерисел гIадамазул ретIел букIана хизимтуруталдасан букъараб. Унти букIана гьумер кваналеб, хъасдей-хъирис букIана тIаса унареб.",
        "Церехун рехсанщинал захIмалъаби чIамурал росуцоязе гIумругьабизе гIилла щиб ккараб?",
        "ТIоцебесеб дунялалъул рагъ лъугIун хадуб 1917 соналъ ГIурус пачалихъалда бергьана Октябралъул хIуригат. ТIаса рехана пача. Ракьал росдал гIадамазе (рекьарухъабазе), фабрикал хIалтIухъабазе (захIматчагIазе) хIалтIизе щвана. Нилъ дагь-дагьккун ракIарана росулъе.1920-1921 соназда рагъги лъугIун букIинчIо, росу гIуцIизе байбихьана.",
        "Нахъеги кинал захIмалъаби рукIарал сугъулдерил бечедазнилъее гьарулел?",
        "Ракьал хIалтIизариялъе Октябралъул инкъилабалъ кьурал ихтиярал хвезариялъе кIудияб кIиго дандечIей гьабуна. Масала: Зукъудухъ рагIал тун тIадехун гурого нужер ихтияр гьечIин абун гIи-боцIи биччалаан, гьелдаги тIубачIо нилъер мурад. Щибха ккараб?",
        "Байбихьана судалдасан иш тIокIкIинабизе. Ракьазул идара букIана гIуцIун МахIачхъалаялда. Гьенире ун кIиго нухалда комиссия бачIана Болъикь гохIил рагIалде. Гьелъие цебехъанлъи гьабизе ва диваналде хьвадизе хасал чагIи тана 39 цIаракиялда гьоркьоса:",
        "1.       Чупалав.",
        "2.       ГIумала МухIамадил ГIабдуллагь.",
        "3.       Сагитасул МухIамад.",
        "4.       ГIабдуразакъил ГIали.",
        "5.       АхIмадил Хадижа.",
        "Церехун рехсарал чагIи унаан хIукуматалъул идарабазде гъорлъе. 39 цIаракиялдаса 0,4 (400) килограмм нахул бакIарулаан. ГIарзахъваралъухъги гьеб нахудасан кьолаан, нухда эхеде росиялъулги, нухда харжгигьелдалъун тIубазе кколаан. Кваназе гьечIеб квен, ретIизе гьечIеб ретIел,мискинаб хIукумат, бекьичIеб хур - боцIи гьечIеб росдал агьлуялда гIемер къобихьана.",
        "Бергьана нилъ",
        "Диваналъуллъабабилеб хIукму гьабуна НакIкIазухъ росдае гIурхъи чIвазе росдал магIардасан чвахулеб гIоралъ, ай Шугинуб кIалтIу тун. Гьелъие кIудияб кумек гьабуначIохъдол росдал хъулухъчагIаз. Гьел рукIана хIукуматалъул хъулухъазда МахIачхъалаялда, Гъунир ва цоги бакIазда. БоцIдол ва маградерил хасал гIадамазги гьабулеб букIана нугIлъи НакIкIазухъ росу нижеда росулъун батанинабун. РукIана нилъерго НакIкIазухъа гIадамазда гьоркьорги Сугъралъа хIакимзабазе чарлъулелги, ай гъозул рахъ ккурал, гьел чагIи хвачIо гьанир.",
        "Самурский вачIана Болъикь гохIде цадахъ ЧIохъаса ГIабдулбари абулев таржамачиги вачун. Нилъер рахъалдасан вукIана ГIабдуразакъил ГIали, сугъулдерил вакил ГIабдухIалим. ЛъугIел ккана судалъул хIукмуялдалъун 18 цIараки тIадеги битIизе НакIкIазухъе. Цо соналъ хурги бекьун гьел нахъруссун Сугъралъе ана. Вагьабил ГIали абулев чияс бокьги рукъги бан букIана.",
        "Тухумазул хIакъалъулъ цоги баян",
        "Сугъралъ росулъжанибго лъабго тIел буго:",
        "1.       ТIадехунел",
        "2.       Падарал",
        "3.       Къелдер",
        "Гьеб лъабабго тухумалда жанир цоял гIемерал, цогидал дагьал рукIун, цоцаде тIаде журан руго (бащадго рукIине гIадин).",
        "1.       Къелдерилал жидедаго жалго руго, амма кIиго батIиял руго:гуржиял, бусурманлъун, тIаде журан руго къелдерида. Гвергилал, ай нахъабусурманлъарал гуржиял.",
        "2.       ТIадехунел абулаан ХIажирукъ абулел чагIазда. Гьезде тIадежуран руго Шанхаби ва Малла-МахIандилал, ГIабадишал. ТIадехунезулва Шанхаби жураразул тIел ГIунтIибги буго.",
        "3.       Падарал – гьезде тIадеги журан руго ГIабдугьабал,ЧакалгIалилал, ва гь.ц. Нахъа тIаде рачIаралги, масала, Агъалал, Ягъанлал вагь. ц. Гьезул цо тIел Шитлибги буго.",
        "Щайха кIудиял тухумазде тIаде гьитIинал тухумал журалел рукIарал? Щай абуни цебехун букIунбуго шаргIияб, ай динияб гIадат. КIиго тухумалда жаниб «би» «цIа» гIадаб иш кканани, Къуръан кьучIалде лъун, босун гьедулел рукIана. Гьедизе ккани, 50 чи къваригIунев вукIун вуго. Чи чIвани, цIогь гьабуни ва руччаби чагIигун гьоркьоб ишалъе цоги цогидалги лъугьа-бахинал кканиги, 18 соналдаса тIадехун гIумру бугел 50 чиясдаса дагьго чи бегьуларелъул, гьелъие гIоло цо-цоязда тIаде журанчи гIезе къваригIун.",
        "Щайха Сугъралъ нилъгун цадахъ лъабго тухум гьабураб? КIиго тухумалда гьоркьоб кьал ккани, лъабабилеб тухум маслихIат, ай, рекъел ккезабизе гьоркьор лъугьизе цIаралъ.Дибир, ай росдал гIалимлъун толев вукIун вуго цIикIкIараб лъай бугев чи (къади).Гьесул ихтияралда цо къадар ракьалъулги букIунеб буго мажгиталъе. Цо-цо тухумалдасан цо-цо чи ккезавулев вукIун вуго мухIканлъуде, ай диван гьабизе ккани. Цо чи росдал катиблъунги толев вукIун вуго, ай секретарлъун, хIукмухъвазе.",
        "Щал чи рукIарал гъунисел Шамилил заманалда?",
        "Гъунисел абулеб букIун буго гъунисезда, щайгурелъул сверун кисанго рагьараб кьурул гъунибукIун. Гьанже Гъунибан тола. 1859 соналъул 25 августалда Шамил кверде восана Гъуниб магIарда Барятинский абулев НикIалайил рагъул бетIерас. Гьев кверде восун вуго пачаясул рагъухъабазда Гъуниб магIарде рахине нух бихьизабун. Гьелъухъ хиянатчагIазе (жасусзабазе) гIемераб гIарац-меседкьуна. Гуребани гьедигIан хехго Шамилил рагъухъабаз биччан тезе рес букIунгьечIо Гъуниб. Машгьурав магIарулазул цевехъан Шамил вагъун вуго 24 сонги 5 моцIалъги пачаясул хIукуматалде данде. Щай абуни Дагъистан лъиданиги бараб гьечIеблъун букIине. ЦIар рагIарав рагъул цевехъан хIисабалда Шамилил цIаррагIун букIун буго хасго Аврупаялдаги.",
        "Шамил асиргьавун хадуб, гьанжесеб Гъуниб районалъул ракьалда гIурус пачаясул буюрухъалда рекъон, цIикIкIараб гIарацги хвезабун гьаруна щулалъаби, хъалаби, рахъана шагьранухал. Ай, солдатаз гIоразда тIад кьоял рана, щулалъаби, сангаралгьаруна, щулиял къедал рана, кIиго каву лъуна: цо - Гъунире жанире лъугьунеб,цо – магIарде унеб бакIалда.",
        "Гьелъие гIиллалъун букIана Шамил асир гьавун хадубги пачаясул хIукуматалъе дагъистанияздаса хIинкъи тIагIун букIинчIолъи.",
        "БахIарчиял магIарулаз гьоркьосан къотIичIого гьарулел рукIун руго пачаясул аскаразде данде гьужумал. Гьелъие гIоло Гъуниб районалдаги жидерго рагъул аскарал, рикьиял, постал лъун рукIана Гъуниб, Сулдерил почалда, Къородисезул кьотIа.",
        "1862 соналдаса байбихьана ЧIегIераб ралъдадаса 4920 футалъ (1435 метралъ) борхалъиялда бугеб Гъуниб килиса базе. Килисаялда аскIоб лъуна гIарас. Гьелда аскIор лъун руго Шамилил рукIарал гIарадаби. 17483 гъурущ тIад харжги гьабун лъугIизабун буго офицерзабазе 4 рукъ (плигелал).",
        "1860-1862 соназ проект бахъун лъугIизабуна жидер халалъи 113 верст, ялъуни 120 км., бугебШурагьиб–Гъуниб шагьранух. ТIубан Гъуниб щулалъиялде нух бахъун лъугIизабунбуго 1879-1898 соназда. Доб заманалда Гъуниб хъалаялда букIана тIадегIанав император ва кIудияв князь Владимир Александревичасул цIаралда бугеб 83-аб. Лъелазул Самурски полкалъул цо батальонва Дагъистаналъул хъалаязул гIарадачагIазул цо рота, чотIахъабазул кIи-кIи къокъа, гьединго жидерго ихтияралда ругел 6 чотIахъабазул почалъулги телеграпалъулги рикьиял.",
        "Шамил асиргьавуна 1859 соналъул 25 августалда. Хадуб пачаяс гъунисел Дагъистаналда тIиритIизаруна: Манасалде, ГьаркIасунире, Рохьоб хъалаялде. миллатги хисана. Гьениб батIа гьабун бихьизабун буго 516 десятин ракьул, ялъуни 563,5 га цебеккараб, хIалтIизабичIеб, къачIачIеб ракьул.",
        "Сулдерил поч",
        "Сулдерилщулалъи гIурусаз бан рагIалде бахъинабуна. Гьелда цIарги доб заманалда букIанакьода аскIоб бугеб Гергил (Георгиевский) хъала абун. Цоялдаса цогидалде инебегьулеб, нухалги ругеб бакI букIана гьеб. Гарнизоналъулазе кваранабрахъалдасан гIурухъе лъел цIезе ине хIинкъи гьечIеб бакI букIана гьеб. Гьебщулалъи цIунун букIун буго 6-абилеб Кубаналъул пластун баталионалъул цонусилазул гарнизон. ГIорда тIасан бараб кьо, гIурусазул аскаразде тIадекIанцIизелъун, 1844 соналъ Шамилица биххизабун букIун буго. Гьенир рукIун ругопочалъул рукъзалги. Гьеб гьитIинабго росу (слободка) 1879 соналде щвезегIан хунбукIун гьечIо.",
        "1937 соналдаса байбихьун нилъер росдае гIоло гьабурабхIалтIи",
        "1937 соналдаихдал байбихьана росулъе шагьранух бахъизе. Гьеб ишалъе кумек гьабуна Гъунибнухал гьарулезул бетIерлъун вукIарав Къулдуев Имам-Мусаабулев чияс. Гьеб заманалде, ай 1932-33 соназде щвезегIан хIалтIизе кколаан 6къоялъ (трудповинность). Гьеб захIматкъо тIадаб букIана кинасдаго –хIукуматалъул нухда хIалтIизе ине ГIанаде, Гьордалъе ине кколаан. 1954-1955соназда Мусаев ХIажил кумекалдалъун Сугъралъан ток бачана НакIкIазухъе,кормосовхоз Сугъулдерилгун данде гьабуралдасан.",
        "Дагъистаналъул XX гIасруялъул тарихалъулъ ХIоцоса НажмудингIан чIегIерго, тушманго вихьизавурав чи цоги ватиларо. Гьесда абичIеб квешаб рагIиги, бачIеб рогьоги хутIун батиларо: гьереси-имам, бандит, чияр гъийин чи, мискинзабазул би цIурав чи, чIвадарухъан ва гь. ц. Дагъистаниязул чанго гIелалъул пикруялъулъ Нажмудиниде куцана рокьукълъи. Гьеб киналдасаго хадуб кин къабул гьабилеб нилъер гIадамаз гьесул хIакъалъулъ абураб ритIухъаб рагIи, кин кIвелеб пикруялъулъ лъугьараб гьесул чIегIераб сураталъухъ батIайиса ралагъизе.",
        "Имам, гIалимчи, шагIир…",
        "Гьебго заманалда гьев вукIана машгьурав гIалимчи ва поэт, кучIдул хъвалаан гIараб мацIалда, жинцаго хъварал тIахьал къватIире риччана Турциялда, машгьу­рав вукIана Бакъбаккул улкабазул Дагъистаналдехун хурхен бугел хIаракатчагIазда ва диниял гIадамазда гьоркьов.",
        "Гьев чIвазегIан гьесул гIумруялъул нухалъул, хIаракатчилъиялъул ва гIадамазулгун букIараб гьоркьоблъиялъул халгьабураб мехалъ, бихьула халкъалда гьор­кьоб гьесул къадру-къимат букIараблъи ва гьесда хадур гIадамал рилълъунел рукIараблъи. Республикаялъул историказ бецIаб халкъ унеб букIанин гьесда хадубин абураб жоялъулъги дагьаб гурони ритIухълъи гьечIо.",
        "Дагъистаналъулги чачаназулги халкъал ракIарараб ГIанди хIорихъ имамлъун лъазавуна гьев ва гьеб ритIухъ гьабуна Темир-Хан-Шураялда 1917 соналъ букIараб данделъиялдаги. ТIадехун рехсараб гьеб киналдасаго бихьула ХIоцоса Нажмудинил хIакъалъулъ нилъеда гьев квешав чи вукIанин абураб башдаб ритIухълъи гурони лъалеб гьечIолъи. Гьединлъидалго батила, гьесул гIумруялъулъ чIегIерал гурел, гвангъарал рахъалги рукIиналъ, гIадамазе бокьараб гьелъул киналъулго, рагIа-ракьанде щвараб гьечIониги, баян щвезе. Гьаб макъала хъвалаго, газета цIалулезул гьеб законияб тIалаб гуребги, хIисабалде босана нилъер обществоялда ккарал гъваридал хиса-басиял. Нилъерго пикруялъулъ щулаго бакI ккурал жалаздаса инкар гьабичIониги, нилъеца гьанже дунял тIад калам гьечIого багIаразде ва хьахIазде бикьуларо ва ракI-ракIалъ гьарурал инсанасул ишазе политикаялде дандеккеялъухъ яги ккунгутIиялъухъ балагьун къимат кьоларо. ХIакъикъаталдаги, гьелъие нугIлъи гьабуларищха Деникинил, Врангелил ва цогидалги революциялде дандечIун рукIарал гIадамазул хIакъалъулъ объективияб къагIидаялъ хъвазе жакъа рес щвеялъ. ХIоцоса Нажмудиница магIарухъ мятеж багъаризабураб заманалъ Тамбо­валда гьединабго мятеж багъаризабурав Антоновасул хIакъалъулъ ритIухъго хъвалеб буго. Гьедин бугеб мехалъ, абун пикру гьабуна дица, щай бегьилареб Нажмудинги гьев вукIарав гIадав вихьизавизе, гьесул гIумруялъул нухалде, пикрабазде ва ишазде цодагьабниги нуцIа рагьизе.",
        "Нажмудин гьавуна ГIанди округалъул ХIоцоб росулъ, Шамил имамасул бищун­го машгьурал наибзабазул цояв, Доногъонол МухIамадил хъизаналда 1858 соналда. Доногъоноласул хIакъалъулъ халкъалда гьоркьоб бицен хутIун буго гьев вацIцIадав чи ва кьварарав рагъухъан вукIанилан, имамасе гьес ритIухълъи цIунана ахирисеб къоялде щвезегIан ва гьев асирлъуде ккун хадубги. Революциялдаса хадуб, Нажмудинил инсуца Шамил имамасул хазина талавур гьабун, халичаби ва бечелъи бикъун букIанин рицунел рукIарал харбал хIакъикъаталда данде кколаро.",
        "Халкъалда гьоркьоб тIоцебесеб машгьурлъи Нажмудиние щвана цIар рагIарав инсул вас хIисабалда. Эмен хун хадубин абуни тIолабго рецц, хIурмат, бечелъи щвана гьесие. Гьесул кIудияв вац ГIабдулатIип-хIажица, машгьурав гIалимчияс, инсул бечелъи бащдаб бикьун жиндиего босизе букIараб ихтияралдаса инкар гьа­буна. Гьев вукIана динияв, шайихлъиялъул махI бугев, дунялалъул боцIиги, мал-мулкги жойиде гьабуларев ва ахираталъул тIалабалда вукIунев чи. Гьесулъ букIинчIо гьитIинав вацасул гIадаб чIухIи, пахрулъи ва тIадлъи бокьулеб хасият. Инсул рокъоб магIарул бищунго лъикIал гIадатазда ва гIурусазул законазул кьучIалда куцарав Нажмудиние щвана кутакалда бечедаб ва гъваридаб гIарабазул лъай. Дагъистаналда гьесул цIар тIибитIана кIудияв гIалимчи хIисабалдаги ва гьесул пикруялъухъ гIенеккулаан, гIицIго Дагъистаналъул гIалимзаби гурелги, гIелмияб рахъалъ гIатIидго машгьурав ва цIакъго диниявлъун рикIкIунев Турциялда вукIарав КIикIуниса Шарапудин шайихцин. Нажмудин машгьурав вукIана, Турциялда гуревги, гIарабазул улкабазда, хасго Египеталдаги. Гьенив лекциялгун, вагIзабигун цевевахъунаан гьев.",
        "Аллагьасукьа гурони хIинкъуларев чи",
        "ТIадехун рехсохъе, Нажмудин вукIана чIухIараб, гIамал кIудияб хасияталъул, амма лъай бугев, цIодорав, гIакъилав чи ва политик. Вагъа-вашари бакIаб бугониги, иш гьабизе, хьвадизе, къваригIаралъуве ине гьев вукIана гIедерав. Живго чIаго таралъухъ, хъулухъал кьун кIодо гьавуралъухъ пачаясул хIукуматалдехун инсул букIараб баркалаялъул асар, Нажмудинилъа бихьулагун тIагIун букIана ва цо-цо мехалъ гьеб хIукуматалдехун адаб гьечIолъи биччалеб букIана. ТIадежоялъеги, эмен хун хадуб Нажмудинил асар цIакъ цIикIкIана, магIаруллъиялда гуребги, Дагъистаналдаго. Гьаниб ракIалдещвезабизе ккола гьесул эбел Гъоркьа Жунгуталдаса лъарагIай йикIарайлъи ва лъарагIазда гьоркьобги гьесул гIагарлъи ва машгьурлъи букIинги. ТIадежоялъеги бечелъиялъги машгьурлъиялъги рес кьуна гьесие чияда бачIеб гIумру гьабизе. Рехсарал ва цо-цо цогидалги гIиллабазе гIоло пачаясул хIукуматалъ къасд гьабуна, гьесул асар дагьлъизабизелъун, Нажмудин магIарул округаздаса тIезавизе.",
        "Участкаялъул начальниклъун витIула гьев Самур округалде, амма гIемер мехалъ хутIуларо гьенив. ГIурус мацI къадарго лъалеб букIиналъе ва хасго жиндирго лъиениги мутIигIлъизе бокьулареб, пахруяб, данде къотIи бегьулареб хасияталъе гIоло, гьениса нахъе ватIа гьавула. Гьеб квеш букIарав Нажмудиница гьелдаса нахъе пачаясул хIукуматалъул вакилзабаздехун дандечIей ва рокьукълъи бихьизабулаан. Гьесие киса-кибего, рес ккарабщинаб бакIалда бокьулаан губернаторасулгун ккарал тунка-гIусиязул ва живго гьесие мутIигIлъунгутIиялъул бицине. Ва дагь-дагьккун гьесул хIакъалъулъ хабар тIибитIана Аллагьасукьа гурони лъикьаниги хIинкъуларев чи хIисабалда. ТIецебесеб гIурусазул революциялъул ва хадусеб заманалда гIурус империялда букIараб тамахаб, халкъ багъариялдаса хIинкъун гIемераб жо хIехьолеб букIараб ахIвал-хIал ракIалде щвезабуни, бичIчIула Нажмудинил букIараб политикияб бегIерлъи. Ахирисеб хIасилалда гьев кколаан пачаясул хIукуматалда данде чIарав чиги.",
        "ГIияхъан",
        "РакIалде ккола битIахъего гьеб заманалда бищунго цIикIкIун батилин гьесул бечелъиги. Нахъе ругел баяназда рекъон, цо-цо соназда гьесул гIицIго къинлъулеб гIиял къадар 12 азарго бетIералдеги бахунеб букIун буго. Амма доб заманалда гIи букIана цIакъ кьучI гьечIеб жо. Гьелъие хасалоялде рагIи-хер хIадур гьабулароан ва кьиндалил заманалда, лъарагIлъиялда хьихьулеб бугониги, нилъерго хIалбихьиялдаса нилъеда лъала, авлахъалда цо-цо соназ рукIунел кьварарал квачалги, рицатал гIазабиги, кваназе базе жо бугонигицин гIи-боцIи тIаса унеб куцги. Цебе чIезабе щибго рагIи-херги гьечIого, тIуцалго бокьахъе квачараб хасало гъурал гIиял рехъаби. Анкьазги хутIулаан ракъун, хIалакълъулаан, хун нус-нус тIаса унаан. Икъбал ккарал соназ квасухъ ва куйдузухъ щвараб гIарац гьес рукъалъул хIажалъабазе ва гъутаби росизе харж гьабулаан, амма дагьго гурони хайир щвечIел соналги рукIунаан. ГIи гIемер букIаниги, гьелдаса кIудиял гIарцал щун, гьел бечелъи-ялде сверизаризе регIичIо гьев. Гьесул цониги фабрик-завод, кIалгIаби, рекьулел ракьал рукIинчIо. Жиндирго ватIаналда ХIоцобцин цIакъаб мина бачIо ва букIарабги чIвадназде сверун буго.",
        "Гьесул ишал лъикI лъалел гIадамаз бицуна гьесул гIи-боцIиялда нусгогIанав чи вукIун ватилин, гьездаса 40 – 50 вехь. ГIухьбузе чIезабураб мухь букIана чIобого квен, партал-хьит, лъагIалие анцIила кIиго гIиялъажо ва хважаинасул рехъалъ жиндирго гIиял хьихьизе изну. ГIухьбуздехунги хIалтIухъабаздехунги гьесул букIа­раб гьоркьоблъиялъул хIакъалъулъ батIи-батIиял пикраби руго: лъикIав вукIанинги абула, квешав вукIанинги абула, ракIалде ккола, кIиябго букIун батилин.",
        "Амма жиндирго бечелъи унго-унголъунги цIунулаан. ХIакъикъаталдаги гьабизе лъачIони магIишатги, цIунизе лъачIони бечелъиги букIунаро. ГIи къинлъулеб ме­халъ, ихдал тIубараб моцI балаан лъарагIлъиялда, фаэтоналдаги рекIун цояб гъутаналдаса цогидалде щолаго, ахIвал-хIал лъазабулаго, гIи къинлъун лъугIизегIан сверулаан. Гьединго тIубараб моцI балаан цIунтIадерил мугIрузде гIи гочунел нухазда. ГIи къунцIулеб заманалда ХIоцоб росдал гIадамазеги къунцIарухъабазеги щибаб къойил гIиял хъолаан. ГIи магIарде гочунеб, бахъараб тIинчIгун цадахъ тIубан гIиял къадар мухIкан гьабураб мехалъ, бикьулаан закагIат. Гьелъие гIиял рехъаби аскIосан унел росабазе кьолаанила куйдул. ГIезегIан хъантIарав чи вукIаниги, мискин-пакъиразе садакъа кьезе квешав вукIинчIила. ГIи-боцIул, буголъиялъул къадру гьабулаан, сундулъго чамгIаллъи биччалароан. ЧамгIаллъи биччани, абулаан – нилъедаго гьабизе кIолареб жо хвезе тогеян. МагIаруллъи цIакъ бокьулаан",
        "1917 сон. Узун-ХIажил хIаракат",
        "1917 соналъ, пача тIаса рехарав ва февралалъул буржуазияб революция байбихьараб мехалъ, Нажмудин вукIана гIатIидго машгьурав, Дагъистаналда кколел ишазде асар гьабизе кIолев чилъун. Пача тIаса рехиялъул хабаралда рохалида дандчIвай гьабуна магIарул халкъалъ. Пачаясул хIукуматалде бугеб рокьукълъи Кавказалъул рагъазул заманалдасаго букIана гьезул ракIазулъ. Жибго жиндасанго гIадин халкъалъ революциялъулаб эркенлъи къабул гьабуна Шамил имамасул букIараб гIадаб шаригIаталъул низамалде тIадруссине бегьиялъе гъоркьелъеллъун. Социалистиялги коммунистиялги идеяби гьенир гIицIго гьанжего гьанже тIиритIизе байбихьун рукIана ва халкъалде гьез гьабулеб асар жеги мукъсанаб букIана.",
        "Гьединаб ахIвал-хIалалда Нажмудиниде гIемерисеб халкъалъул кIвар буссана. Узун-ХIажица гьев имамлъун вищизе кколин абиги ккана гIемерал гIадамазул пикру загьир гьабилъун.",
        "Гьединал шартIазда вищана ХIоцоса Нажмудин имамлъун. ТIадехунги рехсохъе, гьениб бищунго кIудияб хIаракатчилъи бихьизабуна Узун- ХIажица. Имам ви­щизе халкъ бакIариялъул, вищулеб бакI тIаса бищиялъул, гьенире чачаназул, кабардиназулгун балкаразул гIадамал рачIинариялъул иш аслияб къагIидаялъ гьа­буна гьес. ГIанди магIарде, риидалил заманалда, цо-цо баяназда рекъон, щуазаргогIанав чи вакIарана. ХIоцоса Нажмудинил гуребги, жеги чанго чиясулги, гьездаго гьоркьор чачаназулги цIарал рихьизарун рукIана имамлъиялде. Амма лъаялъул, машгьурлъиялъул, гьунаралъул рахъалъ Нажмудинилъе вахунев чи вукIинчIо, гIемерисеб халкъ разилъун, гьев вищана имамлъун.",
        "Нажмудинилал ва махIачилал",
        "Нажмудин цIодорго валагьулаан МахIач ДахIадаевасги Жалалудин Къоркъмасовасги нухмалъи гьабулеб социалистияб группаялъухъ. Гьез гьабизе бегьулеб дандечIейги хIисабалде босун, ва гьезул ишазда рекъезабун хIалтIизе жигар бахъулаан. Гьезда гъорлъ гьесда рихьулел рукIана дандечIей гьабизе бажари бугел ва жидеда кодоб хIакъикъияб къуват бугел рекъел гьечIел тушбаби. БитIахъего гьеб заманалда байбихьула Нажмудинилги социалистияб группаялъулги, гIезегIан заманалъ халат бахъараб ва МахIач чIваялдалъун гьоркьоб къотIараб, хвалилаб къеркьей.",
        "Гьеб къеркьей хасго бегIерго загьирлъарал ишазул цояблъун букIана 1917 соналъ Дагъистаналъул Учредительнияб ракIариялде рищиял тIоритIиялде хIадурлъи гьа­булеб заман. Гьелда гIахьаллъана аслияб къагIидаялъ цоцазда данде чIараб кIиго къокъа - шаригIаталъул блок ва Дагъистаналъул социалистияб группа, ай «махIачилалги» «нажмудинилалги». Къеркьеялъул бегIерлъи нилъеда бихьула гьел лъугьа-бахъиназул нугIлъун вукIарав машгьурав революционер ТI. Тахо-Годил хъвай-хъвагIаяздасан: «Рищиязда гIахьаллъулел политикиял дандияз, – ан хъвалеб буго гьес, – избирателал жидерго рахъалде цIазе гIоло рес бугеб кинабго жоялдаса пайда босулеб букIана». «Дагъистаналъул мискинзабазде» абураб жиндирго ахIиялда МахIач ДахIадаевас хъвана: «ТIолабго дунялалда социалистаз кидаго жидерго гIумру къурбан гьабуна мискинзабазе гIоло. Гьединлъидал Дагъистаналъул мискинзабаз социалистазе гурони гьаркьал кьезе бегьуларо... Нижеца кидаго мискинзаби цIунула ва, нижер каранда жаниб ракI кIетIолеб бугебгIан заманалда, гьезул мурадал цIунизеги руго».",
        "ШаригIаталъулаз биччараб рищиязда цебесеб «Нижер вацал Дагъистаналъул бусурбаби» абураб ахIиялда хъван букIана: «Гьал социалистазе бокьун гьечIо нильер халкъалъе бокьараб жо, гьединлъидал жидерго депутатал ритIизелъун гьез жидерго № 11 сияхI хIадур гьабуна. Нужее бусурбанлъи, нужерго миллат бокьулеб батани, нужеца ниж рище Учредительнияб собраниялде». Рищиял гьарулеб къоялъ «шаригIаталъулазул» вакилзаби рукIана урнабазда аскIор чIун ва гьаракь кьезе рачIаразда абулаан: «Гьаб буго алжаналде нух, гьаб цояб – жужахIал-де, бокьараб тIаса бище», – ян. Нажмудинил къуват гIицIго гьел рехсарал тадбиразулъ гуребги загьирлъана, гьесул рахъкколез тIолалго дибирзаби, къадизаби рахъинаруна жидеего гIоло агитация гьабизе. Учредительнияб собраниялда тIоритIарал рищиязда, лъабго бутIа гьабун кIиго бутIа гьаркьазулги щун, бергьенлъи босана Нажмудинил рахъкколез.",
        "Имам - Темир-Хан-Шура шагьаралда",
        "ЦIакь хIалуцарал рукIана Дагъистаналда 1918 соналъул январь – февраль моцIал. Гьеб заманалда Учредительнияб собраниялде гьарурал рищиязда Нажмудиницаги Узун-ХIажицаги къасд гьабуна, босараб бергьенлъиялъ гъира базабурал, Дагъистаналда шаригIаталъул пачалихъ гIуцIизе.",
        "Гьединал хIалбихьиязул цояблъун букIана 1918 соналъул январь моцIалда, Учредительнияб собрание рагьулеб заманалде дандеги ккезабун, аскаразул кIудияб къокъагун, Нажмудин Темир-Хан-Шураялде вачIин. Квачан холеб хасалил гIужалъ, тIад ретIине хинаб партал ва кодоб сахаб ярагъ гьечIеб Нажмудинил аскаралъ, шагьаралъул гIадамал гурелги, революциялъул къуваталги хIинкъиялда гъоркье ккезаруна. Аскаралъ областалъул съезд данделъараб мина сверун ккуна. Амма, анцIазаргогIанаб аскар бакIараниги, доб заманалъул гIадамазул ракIалдещвеязда рекъон, шагьаралда гъалмагъир, хъамалчилъи, хIакъир гьари букIинчIо, гIадлу цIу-низе кIвана. Гьелдаго цадахъ Нажмудинидаги Узун-ХIажидаги мурадалде щвезе, ай исполкомги бачахъун, шаригIаталъул монархия гIуцIизе кIвечIо. Унго-унгояб политикияб къеркьей унеб букIана большевиказдагун социалистияб группаялдаги Нажмудинил рахъкколел шаригIаталъулаздагун бечедазда гьоркьобги. Щибаб къойил тIоритIулел данделъабазда кIалъазе рахъунаан М. ДахIадаев, Ж. Къоркъмасов, Узун- ХIажи, Нажмудин. Гьединал данделъабазул цоялда Нажму­дин, такрар гьабун, нахъеги имамлъун лъазавуна. Социалистияб группаялъул членаз, хасго МахIачица, нухал ралагьулел рукIана Нажмудинил аскар дагьлъизабизе. Жин­дирго цо кIалъаялда гьес абизецин ккана: «ТIолабго Дагъистаналъул халкъалъ абулеб буго – биччанте шаригIат букIине, нижецаги гьебго абулеб буго. Амма ниже­ца абулеб буго - биччанте шаригIаталъулаз, шаригIаталъул цIаралдалъун халкъалъе гIакъуба кьечIого, зулму гьабичIого тезе. Ниж гьелда данде къеркьезе руго».",
        "Гьеб ахIвал-хIалалда, социалистияб группаялъул пикру ккана, Дагъистаналъул диниял къокъабазда гьоркьоб рикьи ккезаби ва, Нажмудинидаса халкъалъул ракI буссинаби мурадалда, Дагъистаналъул ва Северияб Кавказалъул шайихул исламлъун доб заманалда маш­гьурав динияв гIалимчи ГIахъушиса ГIали-ХIажи вищизавизе. ГIали-ХIажи машгьурав вукIана даргиязул ва гIодоблъиялъул цо-цо округазда. ХIакъикъаталдаги, гьев вищизавизеги кIвана. Нажмудиние гьеб ишалъ кIудияб асар гьабун гьечIин ккола, гьелъул хIакъалъулъ бицараб бакI кибниги батичIо.",
        "ЛъикIги квешги, хIакъикъаталдаги бусурбабазул рухIаниязда гьоркьоб рикьи ккола, лъарагIлъиялъул ва даргиязул диниял чагIазул цо бутIа Нажмудинидаса нахъе кIанцIана, амма гьесул хIаракатчилъиялъе гьеб лъугьа-бахъиналъ кIудияб зарал гьабичIо, щайгурелъул, диналъул бетIерлъун гуревги, Дагъистаналда гьев общественнияв ва политикияв хIаракатчиги вукIана. Гьесул къуватги къадруги жеги щулаго рукIана.",
        "Гьеб пикру ритIухъ гьабулеб лъугьа-бахъин ккана гьебго соналъул ихдал, маялда, Дагъистан областалъул исполкомалъул хIаракатчилъиялдалъун, гьелде дандечIун, Порт-Петровскиялда гIуцIараб Советияб власть хвезабизе гьенибе гьужум гьабиялда гьоркьоб кIудияб бутIа Нажмудинил аскаралъ лъун букIиналъ. Гьеб тIаде кIанцIиялда гIахьаллъи гьабуна, ХIоцоса Нажмудинил аскаралъ гуребги, князь НухIбег Тарковскиясул, Хъайтмаз ГIалихановасул отрядазги.",
        "Порт-Петровск Шамилхъалаялде сверана",
        "Гьаниб чанго рагIи абизе ккола ГIалихановасулги Нажмудинилги – революциялде данде чIараб къуваталъе бетIерлъи гьабулел рукIарал бищунго бажари бугел ва рагIи билълъарал магIарулазул гьоркьоблъиялъул хIакъалъулъ. Гьезул рагIи данде кколароан, кIиясего къваригIун букIана Авар округалда тIадлъи гьабизе, кIиявго гIи гIемерал чагIи рукIиналъ, дагIба букIунаан гIи кваналел мугIрузда тIасан. КIиявго вукIана чIухIарав ва пахруяв, гьединлъидал рес рекъон рагIи данде ккезабизе жигар бахъулароан. Амма цо-цо къо ккараб, кIиясего хIинкъи лъугьараб мехалъ, гьел цолъулаан ва рекъон хIалтIизе жигар бахъулаан. БитIахъего кIиязего ккараб гьединаб хIинкъиялъ тIамуна гьел цадахъ Порт-Петровскиялде тIаде кIанцIизе. Гьеб сапаралда революциялда данде чIарал къуватазда кIвана Порт-Петров­скиялда Совет власть хвезабизе. Щущахъ биххизабуна Уллубий Буйнакскияс бе-тIерлъи гьабулеб букIараб шагьаралъул ва районалъул Рагъулаб революционнияб комитет ва гьев живго Астраханалде лъутизе ккана. ХIоцоса Нажмудинил ва ГIали­хановасул аскараз, Порт-Петровскги бахъун, гьелда Шамилхъала абун цIар лъуна.",
        "Гьенисанго гьел, генерал Халиловасул аскаралгун цолъун, ана Бакуялде тIаде кIанцIизе. Гьенир гьел 1 – 4 апрелалда щущахъ риххизаруна. Порт-Петровскги гIемер мехалъ кквезе кIвечIо гьезда. Бакуялдаса ва Астраханалдаса рачIарал революциялъул аскараз, бакIалъулал багIарал гвардейцаз эркен гьабуна Порт-Петров­скги Темир-Хан-Шураги ва Совет власть рукIалиде ккезабуна. Нажмудинги гье­сул аскаралги мугIрузде лъутана.",
        "Гьелдаса хадуб, XX гIасруялъул 20 абилеб соналде щвезегIан, Дагъистаналда унел рукIана захIматал граждан рагъал. Власть цинцияз бахъулеб букIана. ЗахIматаб букIана Дени­кин Дагъистаналде вачIараб заман. Гьениб гьоркьоблъиялда чIвана Дагъистаналъул бищунго цIар рагIарал революционерал – МахIач ДахIадаевги Уллубий Буйнакскийги. Гьезул цонигиязул хвалда гьоркьоб Нажмудинил гIахьаллъи букIинчIо.",
        "КъватIисел улкабазде лъутичIо",
        "XX гIасруялъул 20 -абилеб соналъ тIадмагIаруллъиялда Совет хIукуматалда данде, Нажмудинил бетIерлъиялда гъоркь, нахъеги багъарана мятеж. ГьанжелъизегIан нилъер историказ киб бакIалда халкъалъул багъа-башари кканиги абулаан гьеб яги капиталистаз гьусун, яги жанисел тушбабаз багъаризабун лъугьараб питна бугилан ва киданиги мукIурлъулароан къварилъи, зулму-хIал хIехьезе кIвечIого халкъ тIаде бахъанилан. Гьебго жо абула магIарухъ букIараб мятежалъул рахъалъги – турказги англичаназги гьусун, жиндирго бечелъи тIадбуссинабизе Нажмудиница багъаризабунин. Гьедин абизе, гьайгьай, бигьа буго, гьениб дагьаб бугониги ритIухълъиги буго, амма ки­набго гьечIо. Халкъ багъариялъе ва гьеб Нажмудинида хадуб иналъе цоги рахъалъулаб гIилла букIана гьеб захIматаб хIалалде ккун букIин, ракъи, ресукълъи байбихьи, магIаруласул ругьунаб гIумру гьабиялъул къагIида хвезабизе байбихьи. Тамбовалда Антоновасул нухмалъиялда гъоркь багъарараб мятежалъе гIилла букIана рекьарухъабазухъа тIощел нахъе боси. ГIицIго гьанже абулеб буго гьелъул хIакъалъулъ битIараб рагIи, нилъееги заман щвана букIараб къагIидаялъ хIал-хIукму бихьизабизе.",
        "МагIарухъ байбихьараб восстаниялъул хабар хехго тIибитIана Москвалде щвезегIанги. 1920 соналъул сентябралда Лениница Орджоникидзехъе кьураб телеграммаялда тIалаб гьабулеб буго гьеб хехго ва тIубанго чIинтIизабизе. Гьесго Сталинихъе кьураб телеграммаялда гьикъулеб буго бандитазда данде рагъизе гIурал аскарал ругищилан. Микьго моцIалъ халат бахъараб мятежалъ рикIкIен тун гIемераб зарал гьабуна мискинхалкъалъе, гIемерав чи чIвана, гьездаго гьоркьоб гъурана Да­гъистаналъул ЧКялъул председатель Сафар Дударовасул отряд, чIвана живго гьевги. Жиндиего ритIухъал муридзабигун цадахъ Нажмудин НахъбакIазде ва Чачаналъе ун вахчана. Восстаниялда гIахьаллъи гьабурал гIадамазе амнистия лъазабуна.",
        "Жеги ункъгогIан лъагIелалъ, 1925 соналде щвезегIан, къеркьана Нажмудин, квердеги инчIого. ГIемерал бечедал чагIи гIадин, къватIисел пачалихъазде лъутунги инчIо, гьеб киналъго бихьизабула гьесул хасияталъул къвакIиги ва, лъица щибин абуниги, бахIарчилъиги. Жиндирго боцIуе, бечелъиялъе гIоло, хъизан-рукъалъе гIоло чIанин гьев Дагъистаналдаги Чачаналдагиян абуниги битIун букIинаро. Бечелъиги лъугIизабун букIана.",
        "Амма гьесда сверун тIамураб чекистазулги аскаразулги гор данде къалеб букIана. ДандечIей гьабизе къуват ахиралде щвана. Нажмудиницаги чанго къасд гьабуна кверде ине. Чачаназул мятежниказул бетIер ТI. Матаев кверде ана.",
        "1925 соналъул августалъул ахиралда Дагъистаналъул, Чачанлъиялъул, Владикавказалъул, Терекалъул, Кабардино-Балкариялъул ОГПУязул отделазул рагъухъабаз, БагIараб Армиялъул частазгун цадахъ, Северияб Кавказалъул рагъулаб округа­лъул командующий И. П. Уборевичасул нухмалъиялда гъоркь, гьужум гьабуна Наж­мудин вахчарал бакIазде.",
        "1925 соналъул щуабилеб сентябралда Чачаназул Ведучи абулеб кIкIалахъ, ункъо къоялъ халат рахъарал рагъаздаса хадуб Нажмудинил аскарал щущахъ риххизаруна ва живго гьев ккуна. Гьебго соналъул 15 октябралда судалъ хIукму гьабуна гьев чIвазе къотIизе.",
        "Гьединаб къисмат ккана Дагъистаналъул щуабилев имамасул.",
        "БацIцIадабго гIарцул ГьиракIлил байрахъ",
        "Чол малакь мерхьана магIарулаца",
        "Аваразул халкъиял кьалул кучIдузулъ ЦIоралъул тема",
        "Грузиялдаса сапаралъулал очерказул цикл лъугIизабизе бокьун буго лекIиязул темаялда. Цо-цояз кигIан хIаракат бахъаниги, тарих хъвагIан бажаруларо. МагIарулазулги гуржиязулги гьоркьорлъабазул тарихги, гьанже «бацIцIад гьабизе» лъугьунилан, хисуларо. Цебе заманаялъул магIарулазул бичIчIиялда рекъон, гуржиял рукIана капурзаби. Гьезда тIаде гьарулел чабхъеналги халкъиял кучIдузулъ гъазават хIисабалда рихьизарун руго. Имам Шамилил тарих хъварав Гиничукьа ХIайдарбегил тIехьалда бергьараб рецц-бакъ гьабулеб буго Балахьуниса Мусал ГIадаласе ва цогидалги ЦIоралде хьвадулел бодул церехъабазе. 1856 соналда имам Шамилил вас ГъазимухIамадицаги гьабуна Грузиялде чабхъен. Гьеб рагъул хIасилалда асир гьаруна княгиняби Чавчавадзе. Россиялъул империялъе хехго накуги чIван, Кавказалъул бусурбабазда данде рагъана гуржиял. Гьединго гIедегIана гьел гьанже СШАялъул «куркьбазда гъоркье» лъугьинеги. Тарих буго тарих. Щибаб миллаталъ жинцаго тIаса бищула жиндирго нух. Маданият, культура цебетIураб халкъ буго гуржиязул. Гьедин гIасрабаз жидеда данде рагъулел рукIарал лекIиязул (магIарулазул) мацI жакъаги Тблисиялда малъулеб букIиналъги гIемераб жоялъул бицуна. Амма аваразда жидерго тарих кIочене бегьуларо. Францияги Германияги чан рагъарал цоцазулъ, жакъа гьел парахат Евросоюзалда гъорлъ руго.",
        "«Хваниги щиб досий гулбузул цIадакь»",
        "Нана Гвенипадзее сайгъат гьабураб кочIолъ Расул ХIамзатовас хъвалеб буго: «Жакъа дун урхъула азарго нухалъ Недегьлъи лъаларев Ражбадинида, - НекIо Гуржиялъе гьужум гьабурав, Гьалагал боязул цевехъанасда. Кинаб гIайиб досул? ГIассияв Рекъав, - Паракъат тахида вегун чIелищ дов, - Дур гIадаб берцинлъи бихьун хадуса, Хваниги щиб досий гулбузул цIадакь…», - абун. ХIамзатовасул «Алазан» абураб кочIолъ руго гьадинал мухъал: «Умумузул къецгин дагIба кIочарал, КIалъана цоцазда, вацал гIадин, ниж». Кин батаниги, гьаб макъалаялда аваразул кьалул асаразул «куркьбазда» цересел гIасрабазде сапар бухьинчIого нилъее рес гьечIо. МагIарулазул тушман Багировасе ва гьесулго пикруялъул чагIазе бокьухъе ккезе бегьуларо аваразул къисмат. Гьединал «хIаракатчагIаз» къватIибе бахъизе течIо 1971 соналда басмаялда кьабизе къачIан букIараб, Ахлакъовас данде гьабураб авар эпосалъул тIехьги.",
        "Дуниялалъул щибаб халкъалъ реццула жидерго бодул церехъабиги кьалулал ишалги. Наполеоние цIар гьабун, кIалдиб хIацIу ккун букIуна парангазул. ГIенеккизинха магIарул халкъияб назмуялъухъ.",
        "«БутIрул меседилаб килиса бухIун…»",
        "Цевехъан Ражбадинил кечI: - Нугъаязда рищун чуялги рекIун, Чергесалда рищун тIад кьалалги чIван, Гъабарти буртаби нахъаги рухьун, ЦIан рихьун хвалчаби чархидаги ккун, Кьвагьун рихьун хъирмал хъатикьеги ккун, Цо магIарулазул гьитIинаб къукъа КъачIана ЦIоралде – Гуржистаналде, Гуржиязул боцIул давла гьабизе, Таватил мусудул асир гьаризе. Къокъадул бетIарги – Рекъав Ражбадин, Рохьазда хьвадулеб гъалбацI гIадинав. Жаниб ЦIоралде щун щуго къоялде, ЦIор бакьулъе кIанцIун, давлаги босун, БутIрул меседилаб килиса бухIун, Капур гуржиязул рукъзалги тIутIун, Лълъурдузда натI бугел оцалги рачун, Гъалал меседилал ясалги рачун, Михъида хIур чIварал васалги чIва-чIван, Камилаб давлагун, дагьаб къукъагун, Къваридал нухазде нахъруссун щведал, Нухал ккун ратана хъаравулзаби…",
        "Рекъав Ражбадинил хIакъалъулъ чанго батIияб халкъияб кечI нахъе цIунун хутIун буго. Гьелъги нугIлъи гьабула гьев цевехъанасул цIаралъул ва бахIарчилъиялъул таватур магIаруллъиялдаго ва сверухъ ругел пачалихъазда тIибитIун букIиналъе: -… Дагьав цевегIан къай, чIваяв ГьиракIли, ЧIалгIаде гуллил хIал лъазе бокьани. Чанги къо хIехьараб Ражбадиница, Жакъаги хIехьелеб, Бичас биччани……Жакъайин мун лъалев, лъикIав бахIарчи, Жакъа хварасулни цIар холаребин. Гьаха, гIолохъаби! Жея, бахIарзал! Хунжруца гIуру ссун, сангаралги къай, Сангар гIечIелъуре хъвехъун чуял рай. Ракъун хIал бергьарас чол гьанги кванай, Къечон хIал бергьарас чол биги гьекъей. Ругънал хIал бергьарав сонгроеги лъе, Гъоркь буртаби тIаме, тIаде херги бай, ГIемерги кьвагьуге, ишан ккун речIчIе! Жакъа чучарасда чурун къаз байги, Чучун кьабурасул йокьулей хвайги! Кьвагье, гIолохъаби, халатал хъирмал, Хъирмазул кIалалда кIкIуй бетизегIан. Кьабе, гьудулзаби, чаран хвалчаби, Хвалчабиги рекуун, гIоркь хутIизегIан! Кьвагьа-кьвагьаралъул речIчIиги лъайдал, Кьабу-кьабуралъул кьаби бихьидал, АхIдезе лъугьана хIама ГьиракIли: -ВачIа, ле Ражбадин, рекъел гьабизин, ГIарац бокьанани – сахIица кьела, Месед бокьанани – хъатица кьела, Ясал рокьанани – мусудул кьела, Васал рокьанани – нуцаби кьела. -Дуца дие кьолеб гIарацгун месед – Хведал дие кьолеб Пирдавус алжан! Дуца дие кьолел ясалгин васал – Хведал дие кьолел хIурулгIинзаби! Нужерги нижерги цоцазулъ рекъел – Цоцазда кьабулел халатал хулчби! Умумулъ батараб цоцалъ гьуинлъи – Цоцазе хисулел тIохьидул гулби!… ГьиракIли ханасул байрахъ бихьидал, Куркьби данде къараб къвекIаб цIум гIадин, Къавукъун кIанцIана КIатIихъа ШагIбан. ХIамул гуржиязул гури бихьидал, ГIиял къавабазде бацIал гIадинан, Гъорлъе рортун ана гьал гъолодисел. Хасалихъе тIамах гьороца гьадин, Хъамуна гуржихълъи тIаса гIодобе. БацIцIадабго гIарцул ГьиракIлил байрахъ Чол малакь мерхьана магIарулаца.… Туплисалде гIунтIун хвалченги кьабун, ХъахIилаб Алазан багIарги гьабун, ЦIоралъул мусудул гIарцухъги хисун, Нахъруссун рачIана гьел гIолохъаби. Гьединал гьареги эбелалъ васал!",
        "«Суждаялде ккана Туплисалъул хан»",
        "Исана 15 сентябралда Дагъистаналъ кIодо гьабизе буго Надир-шагь щущахъ виххизавуралдаса 270 сон тIубай. Азия квегъарав гьев парччахIасда данде рагъун гьечIо нилъер мадугьалзаби. Гьелъул хIакъалъулъ гьадин бицунеб буго аваразул эпосалда: -Гьебщинаб улка-ракь квердеги босун, Босанщинаб улка цадахъги бачун, Багъарана гъажар доб Туплисалде, Туплисалъул ханги теларин абун. Туплис рагIалалде жал щвараб мехалъ, Суждаялде ккана Туплисалъул хан. Азнавурзабазул бутIрулги къотIун, ТIад харжги хъван тана даб Типлисалда.",
        "«Дун ракIалде щвечIищ, зобалъул нухъа?»",
        "Школалъул программаялда гIурус адабият малъи байбихьула халкъияб «Игорил аскаралъул хIакъалъулъ рагIи» асар лъазабиялдалъун. Половцазда тIаде чабхъен гьабурав Игорь гIурусазул багьадур ватани, дин батIиял гуржиязде чабхъад унел рукIарал магIарулал щал кколел? «Игорил лъади Ярославнаялъул магIу» абураб бутIа цIакъго тIадчIун цIализе ва ракIалда чIезабизе кколин абула гIурус адабияталъул преподавателаз. Гьелъул магIуялдаса къуралищ ругел ЦIоралда росалги абуралги тIагIарал магIарул ясазул жугьаби : ЦIоралда чIварав росасде гьабураб магIу: - Вай, дунги цIумлъаги, цIобалъул Бечед, ЦIоробе гIебеде гьава гьабизе. ЦIудулги тIинчIлъаги, мун ТIадегIанав, Закаталанибе руссен гьабизе. Цо дир гьудуласул чакаралъул гьан Чан-чан гъветIалдедай гъадид басараб? Дир лага чергесил магьидул рукьби Чан-чан кIкIалахъедай иххид чучарал? ГIазу тирун байги доб Типлисалде, Дур магьидул рукьги кьагIуца кварал. ЦIадал чабах байги доб Ширакалде, Гъазизабазул би бехе чучазе. Абурав ЦIоралда чIварай ясалъул назму: …Меседил гъуждузде гъалал халаго, Хабар бачIанила Нахъа ЦIороса. ГIарцул керемалда каржин хъвалаго, Кагъат бачIанила нахъа ЦIороса, Цо дур абурав вас гъоркь хутIанилан .…Ярагъ чарамазул чорхол гьанги кун, Каптарал рагIула ЦIороб рохьазда. Чуял гьалагазул бералги гьекъон, Нухъаги хъвагIдула хъахIил зодихъе. Накалда квачIал чIван, керен кунелъул, Дун ракIалде щвечIищ, зобалъул нухъа!",
        "ГIизудинил ХIамзат,",
        "Типлис – МахIачхъала",
        "2011 сон",
        "Акджамесджид (ХъахIабмажгит) буго Сивас вилаяталда Сивас мухъалда. Сивас шагьаралдаса гьанибе буго 29 км, Учтепе (ЛъабгохI) росулъа – 7 км. Росу бегун буго бакъде балагьараб гохIалъул лабаллъуда, гьениб чвахулеб лъарал рагIалда. Учтепеялда гIадин гьанибги сверухълъи буго лъарагIаб бакI, цо-цо гохIал гурони кIудиял мугIрул гьечIел. МугIрулгун кьураби руго цо чанго километралъ рикIкIад, Учтепеялдаса Акджамесджидалде унеб мехалъ квегIаб рахъалда. Гьел мугIрузда гьанир ругел магIарулаз «Самудил рукъзал»-илан абула. Аслияб бетIербахъи гьаниб буго чIегIерхIайван, гIи-боцIи хьихьиялдаса ва ролъ бекьиялдаса.",
        "Гьаб росулъ 1950-л соназда 55-60 цIараки букIун буго ва гьелги киналго магIарулал. Нахъа байбихьун руго гIадамал шагьаразде гочине. 1980-л соназда магIарул хъизаназул къадар 20-ялде бахана. ГIамирхан МухIамаддадаевас хъвавухъе 1990-л соназда росулъ букIана магIарулазул 20 цIараки. 2013-б соналъ ниж гьенир щвараб мехалъ гьениб 3 хъизан гурони батичIо магIарулазул, амма гьезда цонигиязда магIарул мацI лъалеб букIинчIо. Аслияб къагIидаялъ гьанир рукIана туркал. 20 хъизан гьениб бугоан гьезул, 1950-л соназдаса хадур турказул Мамгъа абураб росулъа гочизе байбихьарал. 2000-б соналда росулъ рукIана 66 чи, 2012-б соналда – 70. Гьезда гьоркьоса 7 чи ккола магIарулав, яги 10%, амма цонигиясда магIарул мацI лъаларо.",
        "Росдае кьучI лъураблъун рикIкIуна Учтепеялда цадахъ ХIХ-б гIасруялъул ахиралда. 1950-л соназде щвезегIан гьел цIализе хьвадулаан Учтепеялда, цадахъ гьарулел рукIана ригьнал ва цогидал тадбирал.",
        "Нижеда росулъ ватана 1956-б соналда гьавурав Оргьан Авер (Авар букIанила жидер памилия, мекъи хъван лъугьанила Авер абуна гьес). Гьесул вугоан 2 вас – Мурадгун Мустапа ва 3 яс. Жиндир эмен ЛатIипида лъалеб букIанила магIарул мацI, амма жинда ва лъималазда гьеб лъаларилан бицана гьес. ЛатIипил эмен Мансур ва гьесулги эмен хIажи-Къадир вукIанила. МагIарухъа (Дагъистаналдаса) гьаниве гочарал ва росдал кьучI лъурал чагIазда гьоркьов вукIанила гьев хIажи-Къадирги. Киса гьев вачIаравали гьесда чIванкъотIун лъалеб гьечIо, Бакълъулал ругел гIадин бичIчIана дида. ГIамирхан МухIамаддадаевас хъвалеб буго, гьенир гIемерисел магIарулал ЧIамалазул бодулъа (ЦIумада мухъ) гочарал рукIанин. Дида гьениса Сивасалде гочаразда гьоркьор ратана Силдиса чагIиги.",
        "Аслияб къагIидаялъ Акджамесджидалдаса гочарал хъизанал чIун руго Сивас шагьаралда (45-40 цIараки, хIаракатчи – бухгалтер АхIмад Гувен). Жеги Истанбулалда буго 30 цIараки, Кагьраман-Марашалда – 20, Яловалда – 15 ва Бурсаялда – 10 цIараки.",
        "Росдал басриял хабалазда (лъар бахъун цояб рахъалда, гохIил тIогьида) цо гурони хоб батичIо хъвай-хъвагIай бугеб. Гьебги жаниса бухъун пасат гьабун батана. Гьеб Сулайман-ходжал хоб бугин бицана Оргьан Аверица, аммма зонода хъван батана гьенив МелъелтIаса ГIалисултIанил вас ХIажимухIамад вукъун вугин абун. ГIаммаб къагIидаялъ балагьани – Акджамесджидалда магIаруллъи тIагIун бугин абизе бегьула. Гьениса вуссун хадув дида цIакъ пашманаб асар букIана, рехун тарал рукъзал, цо гурони гьечIеб басрияб хоб, гьебги жанисан (лахIтуялде щвезегIан) бухъун батараб, рахьдал мацI лъаларев магIарулав…",
        "Баянаб буго гьесул кIудадаби Асланбекица ва ГIусманил ХIажияс, эмен ГьитIинамухIамадица, вац ГIусманица, яцалъ, вацгIалзабаз ва цинагIалзабаз, ХIажимурадил тухум «Тавулаз» ва гьесул гьанжесел наслабаз гIумру Хунзахъ гьабулеб букIараблъи ва жакъаги бугеблъи.",
        "ХIажимурадил эбел-эмен рукIана эркенал узденал, гьесул эбел йикIана ханзабазул васазул рахьдал эбеллъун. ХIажимурадги гьесул кIудияв вац ГIусманги рукIана ханалъул васазул кьерилалги. Гьедин букIиналъ, гьезул цоцаздехун букIана щулияб божа-рокьиги. Ханзабазулгун бугеб гьоркьоблъиялъ ХIажимурадил гIамал-хасияталъе асар гьабичIого хутIуларо.",
        "ХIажимурадил лъимерлъи ккана битIун Кавказалъул рагъ байбихьараб заманалде. ХIажимурадие хасиятаблъун букIана кинал ругониги захIмалъабазукьа хIинкъунгутIи, ракI къвакIи, бахIарчилъи, рес къотIараб, щиб гьабилебали лъалареб ахIвал-хIалалдаса хехго битIараб ва къокъаб нух батизе бажари.",
        "ХIажимурадил машгьурлъи байбихьана 1834 соналъ, гьесги вац ГIусманицаги ханалъул васал чIваралъухъ рецIел босиялдасан. Россиялъул рахъалда ХIажимурад гIахьаллъана ХIамзатил бакIалда тарав Шамил имамасде данде гьарулел рагъулал тунка-гIусиязда. Бихьизабураб бахIарчилъиялъухъ ХIажимурадие офицерлъиялъул чинги кьола.",
        "1840 соналъ ХIажимурадиде Шамил имамасулгун балъгоял гьоркьорлъабазда вугилан гIайибги гIунтIизабун, генерал Клюгенаул буюрухъалда рекъон, туснахъги гьавун, гьев Темир-хан-Шураве витIула. Гьев щвезавизе ритIарал кIиявго чиги цадахъ цIан, кьурул рагIалдасан бугеб сухъмахъалдасан унаго, гъоркье кIанцIула ХIажимурад. Цадахъ рукIаразда тIадги ккун, гIицIго бох бекун гурони тIокIаб къварилъи кколаро гьесие. Гьеб заманалдаса нахъе, Шамил имамасги тIамун, киналго магIарулазул росабазул наиблъун вукIана ХIажимурад. I0 соналъ имамасул кваранаб кверлъун вукIана гьев. Гьел соназ ХIажимурадил бетIерлъиялда гъоркь гьарурал бахIарчиял чабхъеназ гьесул цIар кибго машгьурлъана. ХIажимурадиде абулеб букIун буго «вихьуларевилан». ХIажимурад вачIине бегьулеб бакIалде, гIурус армиялъул нухмалъиялъ гьесде данде бищун къуватал, тIаса рищарал рагъухъабазул къокъаби рехулаан.",
        "ХIажимурадица чабхъенал гьарулаан давлаялъе гIоло гуребги, рецIел босизелъунги. Давлаялъул бутIа гьес кидаго бесдалазе ва къоролзабазе бикьулаан. Имамасул рагъухъабазда гьоркьов ХIажимурад вукIана бищунго цеветIуравлъун. Гьесул къвакIиялъгун бахIарчилъиялъ Дагъистанги Чачанги хIайран гьарун рукIана. Гьесул багьадурлъиялъул цIар тIолабго Кавказалдаги Россиялдаги тIибитIун букIана.",
        "1851 соналъ имамасдаги ХIажимурадидаги гьоркьоб ккараб дагIба сабаблъун, имамасул буюрухъалдалъун ХIажимурадил хъизан-лъимал асир гьарула. ХIажимурадги имамасдаса нахъеги ун, БакьагьечIив чIола.",
        "ТIадвуссун магIарухъе ине хIал бихьулаго, Азербайджаналъул Кахи районалъул Онджалы росда аскIоб хадур лъугьарал хъазахъазул ва милициялъул чанго нухалъ цIикIкIараб къуватгун ккараб рагъулъ ХIажимурад чIвала. Кавказалъул цIар рагIарав бахIарчи хвана гъветIги ккун. Гьесул къаркъалаялда сверун гIодор ккун рукIана цохIо ХIажимурадица чIварав 17 тушманги. ХIажимурадил хоб лъугьана зияратлъун.",
        "«ХIажимурад вукIана рагъуе гIорхъолъа ун тIокI борчIараб махщел-гьунар БетIергьанасго кьурав чи. Бищун къвакIарал бахIарзазулги бахIарчи вукIанин ХIажимурадилан аби ккола гьесул хIакъалъулъ щибго жо абичIолъи. ХIажимурадил хIинкъи гьечIолъи букIана Кавказалъецин гIадатияб гуреб, гIажаиблъилъун. Гьев вукIана чол рекIаразул хIикматав цевехъан. Тушманасда хадув гIунтIарав, захIмалъабаздаса ворчIизе бажарулев, гьужумазулъ нахъекъай гьечIев, нахъе къалаго лъиданиги жинда хадув гъезе, лъиданиги кквезе кIоларев. РукIана заманал гьев багьадурас князь Аргубинский – Долгоруков ва князь М. С. Воронцов гIадал цIодорал полководцал бакараб цIадутIа бугеб боркьараб къанитIа тIад гIадин гьел чIезаруралги. Гьев бергьараб гьунаралъул гIалхулав цогидаб армиялде вачаниги – французазул армиялде ялъуни дагьабги лъикIаб Мольткел армиялде, Европаялъул бокьараб армиялде вачаниги, киве кканиги ХIажимурад вукIине вукIана хIинкъи-къай гьечIев тулакав рагъухъанлъун ва чол рекIаразул бищун лъикIав командирлъун».",
        "МагIарулал-МугIрул. Гьел цоцада рухьарал руго. Гьел щула гьарула цоцада согIлъиялъ, кьвариялъ. Гьединлъидал гьел ратIа гьаризе нилъедаги кIоларо. МугIрул гьечIони, магIарулал гьечIо, магIарулал гьечIони, мугIрулги гьечIо. Гьел кIиялго - цохIо жо… Гьединаб щулалъиялъул, согIлъиялъул, бахIарчилъиялъул, кьвариялъул кьочIокь рижичIого рес гьечIо магIарулазда гьоркьор батIи-батIиял тунка-гIусиялги, лъугьа-бахъиналги…",
        "Цере кIудиял магIарул росаби кIанцIулел рукIун руго загIипал росабазда тIаде. Гьениб боцIи бахъун, ихтилат-кепалда рукIунел рукIун руго. Гьединал лъугьа-бахъиназул кьучIалда рижарал руго гьал хадусел лъугьа-бахъиналги.",
        "Къорода росу лъугьараб куц",
        "Къорода росу буго Дагъистаналда бищун цебегосеб ва басрияб росу. Гьелъие нугIлъи гьабула гьабсагIатги росулъ цониги цIияб мина гьечIолъиялъ. Киналго минаби руго цоцада гъорлъ, тIад рарал, цIахIилаб, тIулакьераб кьералъул, кьер хисун буго ганчIил, сверун росу биххун, ччукIун буго.",
        "Къородисезул руго гIемерал кулаби, мархьаби: Къоржиб, ХIебтIа, ХIасачIиб, АрадунухIиб, КилкилбогьотIа, Малгьада, Басрияб Къорода, ШигIриб, КьуртIа, ХIайросулъ, ТIаса ХIебтIа, Гъоркьа Къоржиб, Кисмада, Гьоралъул рохь, Расандулеб кIал, МухьтIа ва цогидал.",
        "Гьениб щибаб кули букIун буго росулъун. Щибаб росулъ вукIун вуго жидерго хасав бетIерги. Гьесие киналго мутIигIалги рукIун руго. Амма кигIан кин бугониги, гIаммав тушманасде данде (гьезда тIаде кIанцIун бачIараб цоги росдаде данде) гьеб гьитIинаб росдал къуват гIолеб букIун гьечIо. Гьез кумекалъе ахIулел рукIун руго аскIор ругел росаби ва гьезул кумекалдалъун тIаса босулеб букIун буго гьеб балагь. Гьедин букIун буго таманаб заманаялъ. Долго чабхъенал, долго тIаде кIанцIиял, добго ахIи, добго кумек гьари. Ахирги гьел сверухъ ругел росабазда бичIчIун буго думалъго гьеб балагь тIаса босулеб сабаб батизе хIажат букIин. Гьеб мурадалда киназулго хьибил ккун, гьел цолъун, цо росулъун лъугьун руго.",
        "Гьедин Дагъистаналда тIоцебе лъугьараб росу букIин хIисабалде босун, нижер росдада абула «Уммул къура Дагъистани» абун. ГIарабалдаса буссинабун гьелъул магIна буго «Дагъистаналъул росабазул эбел» абун. Гьединан бачIараб батизе ккола гьеб росдада Къорода абураб цIарги. Яги гьеб цIар теялъе цойги бугеб гIиллаялдаги щаклъизе бачIуна.",
        "Къорода росу буго Гъуниб мегIералда, Кьили мегIералда ва цогидал мугIруздаги гьоркьоб, аххалъуда, къор гIадинаб жанибе бачараб бакIалда. Гьенисан бачIун батизеги бегьула гьеб цIар…",
        "БецIкъварилъи – гIалхул наялъул ватIан",
        "Къорода росдал АрадунухIиб абулеб бакIалда буго бецIаб къварилъи. Гьениса цо хIама бачинецин нух гьечIо. Къад гьеб къварилъухъа тIаде унев чияс чирахъ босизе ккола нух бихьиялъе. Гьеб цIакъ борхатаб буго. Цоцазда дандритIун эхеде арал кьурабаз кIудияб берцинлъи цебе рехула.",
        "Гьеб буго цебегоялдаса нахъе цIар араб кьуру. Гьениб бугеб бечелъи ккола гIалхул найил гьоцIо. Гьел кьурабалъе кинго нух бахъизе кIолеб букIун гьечIо. Чаран гIадал кьурабаз гIадамасе жиндирго бечелъи гIемераб заманалда бахъана. Гьениса тIоцебе гьоцIо бахъизе арав цо ХIажи абулев чиясул бицен Къорода гьанжеги къотIун гьечIо.",
        "Гьеб букIун буго цIакъго цебе заман, кваназе жо дагьаб, мукъсанаб. Кьурабалъа гъоркье чвахулеб, бецIулеб гIалхул найил гьацIуца ракIал рахъулел рукIун руго мискиналгун бечедал гIадамазул. Амма гьениве вахине кIолев, гьел наял мукIур гьаризе гьунар цIикIкIарав чи вахъун вукIун гьечIо. Рес къотIиялъ цо ХIажи абурав чияс сапар бухьун буго кодор ведрабиги ккун гьацIуда хадув гьениве. Живго гьевги вукIун вуго цIакъ тIадагьав, тирияв чи. Щун вуго ХIажи малиги босун БецIкъварилъухъе. Ургъун вуго щибдай, киндай гьабилаян. ХIетIе чIезе цебе битIараб щибго жого гьечIел чаран кьураби, зодире рахарал халатал мугIрул. ХIажида ахирги нух батун буго. Гьев малиги босну, кIудияб кIудияб захIматги бихьун, гьоцIо букIараб кьурулъеги вахинчIого (гьенибе нух букIинчIелъуха), гьелда дандбитIун бугеб кьурулъе вахун вуго. Щун вуго ХIажи найил гьоцIо цIикIкIараб, цо нохъа гIадинаб жанибе ккараб бакI бихьулеб бакIалде цеве. ЦIакъ захIмат букIун буго мали хадуб цIазе. Кин бугониги, босун буго гьебги цадахъ. Ургъулев вукIун вуго гьев щибдай гьабилаян. Ахирги рекIеда ватун вуго живго вугеб бакIалдаса гьенибе цебе мали лъезе (гьелда гьоркьоб лъабго метралъул манзил). ХIажица гьедин гьабунги буго ва, кодор ведрабиги ккун, гьеб малиялдасан гьоцIо бахъулеб кьурулъе вахун вуго. Гьев вукIараб борхалъи буго, 110 метр ахадаса бахъараб рикIкIани. ЦIакъ наялъул хIал лъалев чиги вукIун, гIемер дандечIейго наязги гьабичIого, гьацIул ведрабиги цIезарун ХIажи гьевго малиялдаса нахъвуссунаго, бек-бекун унеб малидул чIваркь-чIваркьи бахъун буго. Кодор рукIарал ведрабиги гIодоре риччан, гьев хехго цояб рахъалде кIанцIун вуго ва гьедин хвечIого хутIун вуго.",
        "Гьелдаса нахъе ХIажи гIемер унев вукIун вуго гьацIуда хадув ва кидаго мурад тIубан нахъвуссуневги вукIун вгуо. Гьес жиндирго багьадурлъи васасе ирсалъе кьуна. Гьанжеги вахуна ГIали (ХIажил вас) гьел кьурабалъе, херав чи вукIананиги, амма гьениса цебе малиги чIван гуребха, кьурулъ магIалги чIван. Гьединлъидал ГIали мустахIикълъана Булач ХIажиевасул «Дагестан в истории и в легендах» абураб тIехьалда сурат бахъиялъе ва хъвай-хъвай-хъвагIай гьабиялъе.",
        "ХIикматаб нохъо",
        "Къорода буго цIакъго цебесеб росо. Гьединлъидал гьенир гIемер батIи-батIиял интересал жал рукIинчIого рукIине ресги гьечIо. Гьелин абуни нижехъ цIакъ гIемер руго. Интересаб буго цо нохъоялъул хIакъалъулъ биценги.",
        "… Цо рии букIун буго щибго цIадги балареб, бухIун бакъги щун хуриб бугебщинаб цIоросаролъ бухIун, къвагъун рехулеб. ГIадамазул, хасго мискинзабазул, гьелъ цIакъ ракI бекизабулеб букIун буго. Гъоркьгоги щибго кваназе рокъоб жеги гьечIел, гьел цIакъ малъкъосараб хIалалда рукIун руго. Унго гьечIебищха гьаб балагь тIаса босулеб сабабин зигардулел, гьоркьоса къотIичIого инагьдулел рукIун руго. Гьеб мехалда кумекалъе ватун вуго цо херав чи. Гьес халкъалда абун буго цо мегIералде килищги битIун, гьадаб мегIералъул нахъехун рахъалда бугин цо нохъо, гьенибе гIурухъа цIураб лъим босун тIезе кколин, гьеб нохъода бугеб лъим гIурухъеги тIезе кколин. Гьеб мехалда цIад базе бугин кутакалда.",
        "ЦIадалъухъ гIащикъал гIадамазги цо Абакар абулев чи витIун вуго гьев херав чияс абураб куцалда лъим тIезе. Ун вуго Абакар. Босун буго гIурухъа гел цIун гIурул лъим, щун вуго гьеб нохъоде. Гьенибе жанибе букIун буго цо гьитIинабго цер гьунеб гIадаб каратI, тIокIаб нухги букIун гьечIо. РакIги Абакарил махIги лъикI букIун гьечIо. Амма тIадкъараб жоги тIубачIого гIадамазда аскIове вилълъинеги намуслъун, кигIан хIинкъун вукIаниги, бачунаго лаилагьа илалагьгун, битIулаго салаватгун, цер гIадин хъурщун, гьениве жаниве лъугьун вуго. ЦIакъ захIмат букIун буго хIохьел цIазе. Эхеде ворхизе букIун гьечIо щибго рес, бакI. КигIан жаниве хъурщаниги, я лъим батулеб букIун гьечIо, я щибго сас рагIулеб букIун гьечIо. Унго дун гуккизейищха дос гуккараван ракIалде ккун буго Абакарида, амма дагьавги жанивегIан хъурщун вуго. Гьеб мехалда жаниса нохъо гIатIидго батун буго. Къеда ран ратун руго ясалъул рукь-рукьгIан риццатал гъалал, къеда рахъун ратун руго гIадамазул, хIайваназул суратал. Гьениб батун буго битIараб, тIад как балеб гIадаб ункъбокIонаб къоно. РагIизе лъугьун буго лъадал чулчули, гIадамазул зикру бачунел сасал. Абакар дагьав хIинкъун вуго. ТIокIав гьанив жанив чIун пайда гьечIилан лъугьун вуго. Жиндихъго букIараб лъимги гьенибе лъадалъе тIун, гьениса лъим босизе гьениб жанибго рахсидаги бан хIадурго батараб гел бегьун буго жанибе, гъобе ахаде, тIинде. ГIемер заман бан буго гьеб ахаде щоларого. Квешаб хъуди букIун буго лъадал. Цо нухалъ гел тIаде цIарабго бачIун буго гъуд цIурабгIан лъим. Гьедин гIемер тIинде гелги бегьун цIезабун буго жиндихъго букIараб гел. Вилълъун вуго гьениса къватIиве ва гIурухъе сапар бухьун буго гьеб лъим гьенибе тIезе. Щун вуго гIурухъе, тIун буго гьеб лъим гIурулъе. Нахъвуссунев вукIун вуго, нусго метра букIун гьечIо гIоралдаса гьесда аскIове щвезе. Бан буго чапун цIад, гъугъадун руго зобал, пирхун буго пири, хIалалъ ворчIун вуго Абакар рокъове лъутун. Гьелдаса нахъе гьеб лъим тIезе арав Абакарги, гьесда гьеб малъарав херав чиги росдал халкъалъ кIудияб къадруялда хьихьун руго.",
        "ГIес кIанцIараб кьуру",
        "Гъуниб районалъул Къорода росдада аскIоб буго гьебго районалъул Гьонода абураб росу. Машинаялда ани, Къородаса гьенибе буго 9 км, лъелго унел ругони - 2-3 километр. Гьеб росдал хIакъалъулъ буго цIакъ тамашаяб тарих. ГIемер гIакъуба бихьараб росу буго гьеб. ГьитIинаб букIиндалги батилаха (гьабсагIатги гьитIинаб буго – кинабниги 350-400 цIараки) цогидал чIахIиял росабаз рахIат толеб букIун гьечIо гьезие, тIаде кIанцIун жо бахъун, гIачи-бачал хъун, гьезул гьан бикъун, кванан.",
        "Гьелъ букIун буго гьезул малъ къосинабун, рахIат хвезабун. Хасго гьезде тIаде кIанцIулел рукIун ГIасаб абураб, гIемер рикIкIада гьечIеб росдал гIадамал.",
        "Гьале херал, лъимал гурони росулъ хутIичIеб, хутIарал бажари бугел гIадамал магъилъе, росу тун къватIирехун араб мехалъ рачIун руго цере-цере гIадин цо нухалъги гIасасел. КIудияб дандечIей гьабизе росулъ чиго ватичIеб мехалъ байбихьун буго росулъ батараб боцIи хъвезе. Гьан белъинабизе росдал майданалде рахъун руго. Гьеб росдал гIадамазда лъан буго, кумекалъе аскIоб бугеб Къорода росдал гIадамалги ахIун руго. Байбихьун буго рагъ. Гьонодисезул дагьал гIадамазде данде рахъун руго дагьалго дандияздаса цIикIкIарал гIадамал. Амма майданалда бакараб цIаги, белъунеб гьанги, кьабулеб къалиги, кьурдулел гIадамалги, гьабулеб сухIматги гIасасез кинго къотIизе тун гьечIо. Цо гьонодисев вукIун вуго ихтилат гьабулеб бакIалдаса гIемер рикIкIад гьечIого вахчун чIун. Цо заманалдаса гьес гьезде тIаде чIорбутIалдасан чIор биччан буго. Гьеб чIор доб зурма пулев вукIарасул зурмаялда жаниб щун, кIалдиб къан буго ва гьес гьаракь къотIизе тун буго. Гьеб заманалда тIаде щун руго къородиселги.",
        "РакIалда букIинчIеб къуват тIаде щведал, гIасасел риххун руго, лъутизе рекIун руго. Амма кире лъутилели лъаларого, анире рортун, дорехун хъатун рукIун руго. Ахирги малъ къосарал чагIи киналго нухалги ккун ратун, гьабилеб жо лъаларого, цо кьурулъа гъоркье кIанцIун руго. Гьединан лъураб бугилан бицуна гьонодисез гьеб кьуруялда «ГIес кIанцIараб кьуру» абураб цIар. Гьеб кьуру гьабсагIатги цIунун хутIун буго.",
        "Сулдериде тIаде кудел кIанцIи",
        "МагIарухъ билълъараб гIадат букIиндал, цо заманалдасан (гьеб букIун буго цIакъго цебе заман) мадугьалихъ бугеб СалтIа ва Кудалиб росабазда гьоркьоб (гьанже гьеб кIиябго росу Гъуниб районалда гъорлъе уна) жахIда цIикIкIун буго.",
        "Киндай цоцазе кIвараб зарал зарал гьабилаян рукIунел рукIун руго гьел. Гьеб мехалъ кудалисезда ракIалде ккун буго жалго цIикIкIаралги ругелъул, гьитIинаб СалтIа росдаде тIаде кIанцIизе, гьединаб нухалдалъун гьезие заралги гьабизе. Гьеб мурадалда цо пуланаб къоялъ кудел кIанцIун руго СалтIа росдаде тIаде ва гIемер захIматго бихьичIого гьел жидеего мукIур гьарун руго. Байбихьун буго росулъ гьезул боцIи хъвезе, руччаби инжит гьаризе, бихьинал, херал, лъимал чIвазе ва жидедаго цере хIалтIизаризе.",
        "ГIемераб заманалъ букIун буго гьеб балагь сулдерида тIад ханлъи гьабун.",
        "«Вай аман, Аллагьилан» хъахъусдилеб букIун буго гьеб росдал халкъ, тIаса унареб балагьги ракIалде щун. Кулдеридаги жалго лъикIал лъугьун нахъе ине ракIалде кколеб букIун гьечIо. Малъ къосараб сулдерил жамагIат маслихIаталъе ЦIадахIариса Къади абурав, халкъалда гьоркьоб къадру-къимат бугев чиясухъе бортун буго. ВачIун вуго гьев СалтIе. Къадица кулдерида абун буго:",
        "Ле, гIадамал, гьаб гизма расги беццулеб ишги гурин, гьаб расги гIайиб гьечIел гIадамазе гIакъуба щай кьолеб? ГIела нужее гьаб гIакъуба-гIазаб гьазие кьураб, кIудияб баркала сулдерие гьанжелъагIан нужер гIакъуба хIехьараб. РачIа гьаб тушманлъиги жибго тун, кIиябго росдада гьоркьоб гьудуллъиги, вацлъиги тIегьазабизе», - ян.",
        "Гьесул кIалъай кулдерил жамагIаталъ кIудияб гъираялда къабул гьабун буго. Сулдерил жамагIаталъги кIудияб гIажаиблъи гьабун буго гьев чиясул кIалъазе бугеб кIудияб махщалида. Гьесда цебеги гIемерал гIадамаз абун буго кулдерил жамагIаталда лъугIизе тейилан гьеб гизма, амма кудалисез гьелъухъ гIинтIамулеб букIун гьечIо. Амма ЦIадахIариса Къадица абураб гьез нахъчIван гьечIо ва гIемер кватIичIого жидерго Кудалире нахъуруссун руго, ва тIубанго СалтIа росуги эркенлъун буго.",
        "Тамашалъарал сулдерица абун буго кинин дуда гьеб кIварабилан.",
        "Дир тIоцебе чIужуялъ гьабуна адаб, гьелдаса мисал босун лъималаз, хадуб гIага-божараз, гьедин росдацаго, ахиралда дир адаб гьабуна бодуца», - ян абун буго Къадицаги. - Гьанже дир адаб гьабуларев чи гьаб сверухълъиялда гьечIо, гьалмагъазаби!»",
        "Гьедин жаваб кьун буго цIадахIарисес сулдерие.",
        "Гьаб гъоркьехун нилъеца кьолеб ракIалдещвеял хIисабалда хъвараб тарихияб асар ккола Ахакь росулъа мунагьал чураяв Абакаров ХIажимухIамадица хъвараб. Гьев гьавуна 1914 соналда, ва жиндир халатаб гIумруялъ бихьана чанги къварилъи. ХIуригаталдаса хадуб Дагъистаналда букIараб ахIвал-хIал, ватIанияб рагъги, ракъиги, хвелги… Цин росулъ цIалун, гIараб-гIажам цIалун, гьев нахъе цIалун вахъана бухгалтерлъун ва гIемерал соназ хIалтIана гьеб хъулухъалда, батIи-батIиял бакIазда. Районалъул бухгалтерасул хIалтIиги тун, пенсиялде вахъун хадуб, 2002 соналъ, гьев, 88 сон барав чи, Аллагьасул къадаралда ккана. Гьев хун хадуб чанго сон барабгун, гIагарлъуда ратана гьес жиндирго росдалги, хъизамалъулги хIакъалъулъ хъварал ракIалдещвеял. Микьго даптаралда бугоан гьес загьир гьабун жиндирго росдал тарих, магIарухъа лъарагIлъиялда гочинегIан. Даптаразда рекъон, гьес гьаб асар хъван буго 1973-1975 соназ.",
        "Ахакь росу букIана Шурагьиса (Буйнакскиялдаса) бакътIерхьуде Ишкатали росу къотIун унагон 22 километраялъул манзилалда кIкIалахъ. М угъзада нахъа мегIер бугеб гьеб кIкIалал цо борхалъуда батана дида Ахакь абун цIар тараб гьитIинаб берцинаб магIарул росу. КIкIал халаса унеб гьитIинабго лъарал лъимги бакъдасан ва хьондасан ракьалги рахъун, лъимги бачун, гьенир гьарун ругоан ахал, дида лъай батараб мехалда гъоб кIкIалал жаниблъи бугоан цIакъго берцинал, кинабго пихъ ва цIибил бижулел бечедал ахазул ва хурзабазул цIун. Гьениб букIана кинабго пихъ, цIакъго гIемераб бугоан цIулакьо ва жинда росдал цIар лъураб риидал барщулеб ахадерил гени.",
        "Щивав росуцоясул магъилъ жинди-жиндир хурул, ахил бутIаби рукIана, цоясул цо бакIалда, цойгидасул кIиго ва лъабго бакIалда.",
        "Росу бугоан бан цIакъго санагIатаб бакIалда. Гьеб санагIатаб бугоан доб заманалъул шартIазда жаниб гьодинаб гIемераб пихъ бижулел ахал рукIиналдаса батIа, росдада гIагарлъухъ кIудияб миккил рохь букIиналдалъун кIкIал халаса унеб лъаралда тIад рарал лъел гьабал рукIиналъги. Дида лъалеб гьениб букIана 12 гамчIил гьобо. Росдал гIадамазул тIощел хиналдаса батIа гьабазухъе тIубараб лъагIелалъ гьакаца рачIунаан хенезе мадугьалихъ ругел росабазул тIощелги Ишкатали кIиябго Хъараниб ва хIатта Элперисаги. Ахал, гьабал гьариялдаса батIа, росдал рукIана чIегIерхIайванал ва цIакъго гIемерал цIани, хIайванал хьихьизе хасго цIани гIезаризе росдал кIудиял ресал рукIана росда сверухъ ругел рахъазулъа чIахIиял парсаз рес кьаолаан тIубараб соналъго боцIи ва хасго цIани гIалахалда кваназарун хьихьизе. Гьелъги ва лъалъалел ракьазда ругел ахал-хурзабазги росдал гIадамазе цIикIкIараб бачIин кьолаан. Гьелъул хIасилалда, зама-заманалда рачIунел ракъдалал соназ цогидал росабалъ бокьараб жо ракъдаллъиялъ хвеялдалъун кколел рукIарал ракъул соназ росуцоязе щибго асар гьабулароан. Гьелъ кваназе жо тIагIун хутIулароан.",
        "Эмен. Дир эмен Абубакар вукIана Ахакьа Бекте Сурхаян абулев чиясул ТIаса Хъараниса Хъурия абулей гIадамалъе гьавурав вас. Гьесул вукIана эбел батIаяв вац Бектемер абун.",
        "ГьитIинав чи эмен вугеб мехалда, росулъа СулейманхIажи абулев ресалда вугев чиясул налъуда хадув ЧIиркъатIе витIун вуго гьесул эмен Сурхай. Гьениса налъиги босун вачIунагун, УркIиб бакълъиян абулеб чIекьдерил ракьалда, гьесухъ гIарац букIинги лъан, хадур рачIарал чагIаз, чIван гьевги рехун, кодоса гIарацги босун, ун руго гьел. Сурхайги гIемераб мехалда араб бакI лъачIого тIагIунги вукIун, гьенире накаял рилълъиине рикIкI бахъизе УркIиб бакъде арал гIадамазда гьесул рукьби ратун руго цо кьурул паранире рехун. Гьедин хутIун руго дир эмен Абубакарги гьесул яц ХIурияги гIисинал лъимал, унтарай эбелгун язихъаб магIишаталда.",
        "Вац Бектимерги чорхолъ загIипав чи вукIун, жиндир бесдал вац Абубакарие щибго кумек гьабизе кIолеб букIун гьечIо.",
        "Инсуца бицунаан, эменги хун унтарай эбелалда аскIов хутIарав, гIадлу гьабизе чи гьечIев жив, гьитIинлъуда цIакъго кIарчамав, рукъалде вуссунарев, лъималгун гIемерав вагъулев чилъун лъугьанила. КигIан кин бугониги, рокъоб жо батизе чи гьечIев жив, гьитIинаб гIумруялъго рукъалъул, эбелалъул тIалаб гьабизе тIадав чилъун лъугьанилан. Гьеб заманалда Бакуялдаса кинавалиго князас чIекъдерил росдада аскIоб бугеб Къивукь абулеб бакIалда чIабтIил нахърател батун, гьеб бахъизе промыселги рагьун, гьенире хIалтIухъаби ракIарун руго.",
        "Къивукь бакI ккола нижер росулъа гIоралда тIасан чIалоги лъун, доб рахъалдеги рахун, чIекъдерил Сала-мегIералъул гIурухъехунисеб гьумералда бугеб бакI. Росдал гIолилал гьенире, чIабатI бахъулеб шахтаялде хIалтIизе унеб мехалъ, гьезда цадахъ ун вуго гьитIинав жеги гIолохъанчи гIечIев дир эменги. Гьес бицунаан, магIарухъас гIемерав чи вукIанин гьенив хIалтIулеван. Гьев вукIун вуго кьурулъан гIодоре риччалел малаздасан шахтаялде жанире хIалтIизе ине кколев. ЧIабтIил гъатаздасан чIахIиял нохъал – тонелалги гьарун, гьениб лъоноца бикIун бахъулеб букIун буго чIабатI, ва гьев гIадинаб гIисинаб гIелалъ, турпуздеги бан, шахтаялдаса тIаде бахъулеб букIун буго чIабатI. Гьенив хIалтIун, гIарацги данде гьабун, жиндир гIумруялъул 23 сон бараб мехалъ, гIага-шагарго I893 соналда инсуца ячун йиго ХIавал Пирбудагъил эбел УмахIайбатил яц ХIайнабат. Гьейгун цадахъ гьес гIумру гьабун буго кинабниги 17 соналъ. Гьеб заманалда гьоркьоб гьезие лъабго лъимер гьабун буго: васал Гъойтемир 1900 соналъ ва МухIаммадамин 1909 соналъ, яс Айлипат 1902 соналъ. КIиявго вас гьавун мех бахъилелде, хун руго яс Айлипатги, хъизан ХIайнабатги. 1910 соналъ хун йиго ХIайнабатги, гьебго соналъ ячун йиго дир эбел Чакар.",
        "Эбел:",
        "Дир эбел МагIанилги СагIидатилги яс Чакар гьаюраб заман лъаларо, бицуна, инсуе ячIинегIан, цойги росасе ун, ятIалъарай гIадан йикIанилан. Гьей йикIана МагIанил хъизаналда гьоркьой бищун кIудияй.",
        "МагIаназул хъизамалда ункъо лъимер букIана. Бищун кIудияй Чакар, хадув ХIажимухIаммад, хадуй Рукъият, хадувги МагIанил МухIаммад.",
        "МагIан къокъаб черхалъул, багIараб рас-каралъул чIагояв, аваданаб хьвада-чIвадиялъул, захIмат хирияв ва реццги бокьулев чи вукIанин бицуна. Дида гьев дагь гурони лъаларо.",
        "СагIидат – чIегIер кIкIубаб гьумералъул, чIухIараб гIамал-хасияталъул, хъачIаб гIамалалъул гIадан йикIана. Вас ХIажимухIаммад, гIолохъанчи гIедал, лъадиги ячун вугев чи доб заманалда пачаясул хIукуматалде дандечIун вугев, чачанав Залимхан абулев чи кквезеян Дагъистаналъул полк цадахъ, гьенив ХIажимухIаммадги ккун вуго. Грозныялда рещтIенги гьабун, гьез лъикIалан мех бан буго Залимхан вугеб ракь-мухъ цIехолел, гьев валагьулел. Ахир, хабар бачIун буго, Залимхан жиндирго гьалмагълъигун цадахъ чачаназул ракьалда Харайчи кIкIалахъ вугилан. Гьебмехалда полкалъул командирас жиндирго полкги чIезабун, абун буго лъие бокьилеб Залимханида хадув инеян. Гьенив гьавги вахъун вуго цеве, диеги бокьилин абун. Ине бокьарал 20 чиги вачун, командирлъун цо магIарл чиги тIамун, гьал ун руго Грозныялдаса рахъун ва Залимхан вугин абулеб Харайчи кIкIалахъе щун руго. Цебе заманалдаго чачаналъан магIарухъе хьвадизе гьабураб почта хьвадулеб нухдасан рорхатал кьурабазда гъоркьан чуял гьокабигун рачIунел гьал жиндиего цIодораб борхалъудаса валагьарав Залимханида рихьун руго ва жив кквезе рачIунеблъи лъан буго. Гъоркьан ун гьезда Залимханица, щулияб кьурул хъитIида нахъаги вахчун, ахIун буго: «Ле, дагъистаналъул гIолохъаби, нуж нахърусса, дун кквезе нужеца гьанире риччанте пачаясул цогидал аскариял, нилъ кIиялго бусурманаб диналъул чагIи руго, нилъ цоцаца кквезеги чIвазеги бегьиларо»-ян. Гьеб гьаракь рагIарабго, хадур унезул командирас жиндирго гьалмагъзабазе буйрухъ кьун буго, чуяздасаги рещтIун, нухлул хьибилалда гьабун бугеб рахънирги регун, тушманасде туманкI кьвагьеян. Гьезги, гьеб буйрухъ тIубазабун, иргадал рахънирги регун, вихьизего вихьуларев тушманасде, гьесул гьаракь бахъараб рахъалдехун туманкI базе байбихьун буго.",
        "Жинда цадахъ 7–8 гьалмагъгун борхатаб кьурда тIад щулиял гIусада нахъасан гъоркье валагьун вугев Залимханида жинде туманкI кьвагьулел аскариял, хъатинир лъурал гIадин, берцинго рихьулел рукIун руго. РечIчIун бачIараб тункIица, гьалмагъасул кIигъеж борлъун, гьев гIодов ккаравго, Залимханица ва гьесул гьалмагълъиялъ аскариязде тIаде туманкI бан буго. СанагIатаб бакI букIиналъ гьесие рес щун буго гьезда тIад бергьенлъи босизе. Жиндиего щибго заралги ккечIого, Залимханица гьезул 7 гIолохъанчи чIван вуго, гьезда гьоркьове ккун вуго дида цIар лъурав МагIанил МухIаммадги.",
        "Бицунаан, гьенив чIварав анкьавго Дагъистаналъул гIолохъабиби махги тIад ккун гьарурал чIегIер релъарал русбузда жанирги лъун, чIегIерал чуялги рарал 7 чIегIераб чол гьокода рачIанила Чачаналъа Дагъистаналде. Щивав чIварасул хъизамалъе 300 гъурущ никIалайил гIарацги бачIанин абуна.",
        "Вас чIван вачIараб мехалъ, эбел СагIидатица гьесул чухъаги тIад ретIун, тIохдеги яхун, магIаби гьарулел рукIанила, Залимханиде квешал рагIабиги хьамулаго. Гьелъ ахIулаанила:",
        "Мун чи ватанани, чачан Залимхан,",
        "Чинаридул гъотIокь вахчун вагъуге",
        "Чи мун ватанани, чачаназул вас,",
        "Кьурда нахъа вахчун, тункIал кьвагьуге.",
        "ХIажимухIаммадил хоб буго росдал тIасияб хабалалъулъ. Гьенир чIварал къачIарал заназда бакьулъ буго берцинго къачIараб борхатаб зани. Гьелда тIад цIакъ берцинго бикIун буго хонжрол, хвалчадул ва тункIил суратал. Зонол каранда рикIун руго доб заманалда ретIунеб букIараб чухъил каранда руцалабазул суратал.",
        "Эбелалъул вац МагIанил МухIаммад дида дагь гурони лъаларо. Гьев хIурият бахъулеб заманалда росдал старшиналъун вукIун вуго. Большевикалгун цадахъ росулъ Совет хIукуматалъул законал рилълъинариялда бандазде данде гьабураб къеркьеялъулъ чIагояб гIахьаллъи гьабун буго.",
        "ГIадамаз бицуна, гIадлу гьабулелъул гьес щивгожиндир чиярчи ватIа гьавулароанила, ва гьеб билълъанхъизабизе лъидасаго хIинкъулароанила. Унтиялъул хIасилалда гьев, хIурият бахъун мех балелдего, хун вуго.",
        "Дун гьавун вуго нижер хъизамалъе кIиабилев 1914 соналъул 15 сентябралда. Дида цеве гьавурав вас хун вуго. Залимханица чIварав ХIажимуаммадил цIар дида тун буго.",
        "Дун лъавуде вачIараб заман дида батана цIакъ гIемерал лъугьа-бахъиназул, дунялалдаго хIурияталъул карачелаз гьалчолеб заманлъун. ГьитIинав чиясда, дида лъала росулъ большевиказул аскариялги рукIараллъи. Гьел рикьун рукIана щибаб рокъоре. Нижер дова вукIарав чиясда Рузав абулаан. Гьеб заманалда магIарул мацIалда кинавалиго авторас хъвараб кечI дида рекIехъе лъалаан. Гьелда рукIана гьадинал рагIаби:",
        "Кьижа мун, дир лъимер,",
        "ЦIцIвайил канлъухъе.",
        "Макьихарал берал,",
        "Дандеги рачун.",
        "ГIурусаз хьихьарав, гIакъубаялда гIемерал сонаца хIатIикьги тIамун хIалтIулев халкъалъул бакIаб квартIица аздагьо борохьалъул бутIрул чIчIинтIанаян.",
        "Дида лъала ХIоцоса Нажмудинил тIагъразул бо росулъе бачIун, гьез жамагIаталда абулеб букIана – гьан кье, чед кье, кьечIонани, росу цIа гъун, бухIилилан. Дида рихьана росулъе рачIун турказул пестIагърал лъурал аскариял, беркIал-кIаркьабиги халатал ингилисазул аскариялги.",
        "Гьеб заманалда ниж, гIисинал лъимал, дица тIадехун хъвараб кечIги ахIулаго, мухъалда чIезеги гьарун, багIараб байрахъги кодоб ккун, росулъ хутIарал партизаназул бетIерлъиялда росулъа къватIире, магIарде рачун, гьениб нижедаса цIикIкIараз гьабулеб букIараб батIи-батIиял хIаязде балагьизе гьарулаан. Гьедин бачIана гьитIинаб росулъе Совет хIукуматалъул гучаб карачел.",
        "Росулъ кинабго гIодобе биччан тIубаниги, МагIарухъ жеги рагъал рукIана. Гьенибе квана-гьекъолеб жо, аскаралъе ярагъ оцазул гьаказда тIад букIана. Щибаб къойил росулъа верешенан цIарги тун, иргадал рачIине гьарун анцI-анцI, къо-къо гьоко къватIибе бахъунаан мугIрузул бищунго рикIкIадал росабалъе, рехсараб къайи рехизе.",
        "Дир чан сон бан букIарабали дида лъаларо, росулъе Гъоркьаб Хъараниса МухIудин абулев чиги вачIун, гьесда цере Къуръан малъизе кьуна росдал киналгоян абуниги лъимал. Гьезда гьоркьов бищунго гьитIинав дунги вукIана. Гьеб букIана цIакъ захIматаб цIали. ГьитIин МухIама абулев чиясул тIасияб минаялда, цIер гьечIел гордал-нуцIбиги ругеб бакIалда букIана цIалулеб рукъ. Рукъалъул къадал ракьандасан лъурал цIулал рахазда нахъе хер, хIетги бан, гьабун букIана лъимал накалда чIун, гIодоркIине бакIал. Цебе цIалулеб Къуръан – жузги лъун, радал гьенир накабазда гIодоркIарал лъимал бакъанида риччалаан рокъоре. Квачараб хасалоги гьениб печ букIинчIо. Рукъалъул гъанситоялда цIа бакизе щибаб къоялъ щивав цIалдохъанас рокъоса босизе кколаан ричIараб хIадураб цIул. ЦIалул къагIида букIана батIияб, щивав цIалдохъанасе хасаб. Масала, цо вас алип лъазабулев вугони, цогидав, жиндир пагьмуялда рекъон, Къуръаналъул бакьулъе щун вукIунаан. ГIараб мацIалда хъвараб Къуръан цIалулесда магIна бичIчIулареб букIиналъ, гьеб лъазе цIакъ захIматго букIунаан.",
        "ГIадлу букIана цIакъ къвакIараб, радал вачIине кватIани, дарс лъазабичIони гIайиб ккарасул кверал рухулеб. ГIодов чIаралъув кIалъан, велъун лъугьани, ва гьелда релъарабги такъсир ккаразул жаниса квералда 5-10 тIил кьабулаан.",
        "Гьеб шартIалда цойгидал лъималаздаса цебе лъугIана дир Къуръан цIалун ва байбихьана гIараб мацIалъул тIахьал цIализе. Гьеб заманалда Дагъистаналъул цогидал росабаздаса цудун рагьана росулъ школа (мактаб). Гьениве мугIалимлъун вачIана нижерго росулъа тIоцевесев учитель МухIамадханов Шамсудин. Школа рагьун бугониги, лъимал школалде рачине цIакъ захIмат букIана, капур цIали гьабизе лъимал риччаларин, тохал эбел-инсуца лъимал школалдаса гьукъун чIезарун рукIана. Гьелъул пикру сверизаби мурадалда школалде рачIарал лъималазе бачIана ретIел, щибаб къойил гьезие кьезе байбихьана хъахIаб чедги чайги, пулавги. Лъимал берцинго ретIа-къан, кодоб байрахъгун, ахIулаго кечIгун, росу къотIун хьвадизе лъугьана, гьелъ кIудияб кумек гьабуна лъимал школалде цIазе.",
        "Дун инсуца ,школалде виччачIогон, гIараб мацI малъизе дибирасда аскIов чIезавун вукIана лъикIалан мехалъ, ахирги гьесул иш бажаричIо, дун школалде витIана. ТIоцебе школалда радал-къалъизегIан Къуръан малъун, къаденахъе школалда рукIунги дарсал цIализарулел рукIана, ахирги гьедин бегьичIо, Къуръан малъи къотIизе тун, тIубан школалъул дарсазде рачIана.",
        "Доб заманалда магIарулаз хъвай-хъвагIаялъе хIалтIизабулеб букIана гIажамалде буссинабураб гIараб алип, гьедин букIана школалдаги. Кинабго хъвай гьабулаан гIараб хIарпазда. Гьелде тIадеги цодагьаб мехалъ магIарул мацIалдаги букIун, школалда кинабго цIали сверизабуна лъарагI мацIалде. Киналго цIалул тIахьал рукIана лъарагI мацIалда хъварал, школалда жанибги лъарагI мацIалда гурони кIалъазе толароан, гьеб цIакъ захIматаб иш букIана. Рокъоб эбел-инсуца, къватIиб гIадамаз бицунеб рахьдал мацIги тун, лъазего лъалареб лъарагI мацIалда цIали гьабизе. Гьелдаго тIубачIо, цIали сверизабуна турк мацIалде. Кинабго цIалул къай бачIана турк мацIалда. МагIарул, лъарагI мацIалги рехун, байбихьана туркаб мацI лъазабизе, гьелъ цIали хутIарабги захIмалъизе гьабуна. Байбихьуда гIараб хIарпазда букIараб цIали хисизабуна латина хIарпазде, ай нахъеги хисана цIалиялъул система. ГIемераб мехго бахъичIого, гьебги рехана, тIарамагъаде бакана гьабсагIаталда хIалтIизабулеб бугеб цIияб алипалъ магIарул, гIурус мацIалъул дарсалгун цIидасан цIализаризе. Гьебгощинаб жо гьабизегIан дир гIумру цо бакIалда чIун букIинчIо, дир цIалул заман ана ва 1930 соналда сардилъ цIалун хIалалъ 7 классалъул лъай босизе кIвана. Гьеб букIана 1922–30 сонал Совет хIукуматги нилъер Дагъистаналда щулалъун, росдал рекьарухъаби жидерго магIишаталда машгъулаб заман.",
        "1925 соналда росулъ цойгидал росабалъго гIадин, кооператив гIуцIана. Гьеб букIана коллективизациялъул бетIер байбихьи. Гьениве членлъун лъугьунаан, чIезабураб къадар пай взносги кьун. Гьелъул кьучIалда гьеб гIарцухъ росулъ рагьун букIана тукен. Гьениса къай кьолаан гIицIго гьеб кооперативалъул членасе. Гьеб къагIидаялъги гIемераб заман бахъичIо, ва 1929 соналъул декабрь моцIалда гьитIинабго Ахакь росулъги районалъул цогидал росабаздаги гIуцIана колхозал. Узухъда, гьеб щибжо, гьелъул магIна, кинан гьеб хIалтIулебали кисагурин, жибго гьеб рагIул магIнацин лъалеб букIинчIо. Гьеб букIана цо кинабалиго макьилъ бихьулеб бугеб гIадинаб, тамашаяб жо. Гьеб щиб жоян цIехараб мехалъ, щивас гьелъул батIи-батIияб сипат бицунеб букIана, цояз абулеб букIана. Кинабго жо жубан букIунин, дир-дуран щибго жо букIунарин, цояз абулеб букIана, гьеб бугин магIишат гьаби жубан букIунеб, хIалтIиялда рекъон мухь кьолеб, гьоркьохъеб магIишат.",
        "Дида лъай батараб 1920–1929 соназда гьоркьоб росдал гIадамал щивас жиндирго ахикь, хуриб, цоял лъарал рагIалда хурзал рекьун, боцIи хьихьун, магIишат гьабулел рукIана. Дица цебе бицухъе, Ахакь росу букIана кIкIал бакьулъ бугеб гьитIинабго борхалъиялда бан, кьурул рагIалдасан байбихьун бараб росдал тIасияб рахъ мегIералда цузегIан, ракьанде ун букIана.",
        "Росдал мегъ букIана кIкIал халаса. Росдала цеберахъ, ай Шура бихьулеб рахъалда Цебемегъан, гIурдахунисеб ракьалда Нахъамегъан абулаан. Росу букIана гъункун, цоцалъ цун бараб. Росу бакьулъ бугеб гьитIинабго гIатIилъиялъул годекIанибе бачIунеб, оцазул гьакал хьвадизе гIолеб къваридабго 4–5 къватI букIана. Росулъа къватIибе Шурабехун унеб нух букIана гьакал хьвадулеб, гIачинухан абулеб. МагIарде унеб нухдасан тIадеги рахун, чол рекIарал унаан гъоркьияб тIасияб хабалазда гьоркьосан бугеб нухдасан магъилъа тIаде, гьабазул кIкIалахъан. Ишкаталире щведал, кIиябго нух жубалаан цоцаде. Жибго росу гьитIинаб букIиналъ ва тIатIала бан букIиналъ, росдаца ккураб бакI цIакъ дагьаб букIана. Гьелъул къадар бахунароан кIиго гектаралде. Росулъан къиблаялдехун унаго, гьоркьосан лъар чвахулеб кIудияб кIкIал буго. Росдал боцIи церехун ругел щобазде кваназе бачине гьенисан лъураб къо буго, гьениб, дида лъалеб мехалъ, цIулал кьо букIана. Хадуб нижер росулъа Шурав чIарав Къагьарил МухIама абулев чияс гьенисан ганчIил кIамуриги гьабун, кьо лъуна. БитIун гьеб кьода гъоркь бакIалдахьондехун рахъалдасан бачIараб лъим, цIулал чургъаялъ, росу бугеб рахъалдеги бачун, гьениб, кьурулъан лъее рахъги гьабун, битIун росдала гъоркь букIана СагIдулал гьобо. Гьенибе ххенезе тIощел баччулаан руччабаз мугъалъ къваридаб сухъмахъалдасан. Гьеб кIкIалал гъварилъуда Хьарагулалде унеб нухда аскIоб бан букIун буго дир эбелалъул эмен МагIаница гьобо. Гьеб дида лъаларо, дида лъалеб мехалда гьенир къадал ратана.",
        "Ахакьан унеб лъар дунял ракъдалаб соналъ къуна, амма МагIаница гьобо бан букIараб бакIалда, кигIан ракъдаллъаниги, гьобо ххенолеб лъим камулароан. Гьеб заманалъул лъимал эбел-инсуда цадахъ хурир, ахикь хIалтIун гурони, цоги хIалтIи букIунароан. Росулъ ресалда ругел чагIазул I0 гIанасеб цIаназул рехъаби рукIана. Гьенир гIухьбилъун рукIана дир гIолилалги, дунин абуни инсуца цIулал устарлъун вахъинавизе хIаракат бахъулеб букIана. Эмен лъикIго кверда махщел бугев, гьабулеб тIагIел берцинго узданго гьабулев цIулал устар вукIана. Гьесие ва гьев гIадинал цогидал устарзабазеги щиб букIаниги гьабизе хъарщи ва цогидаб росу сверухъ букIинчIо, гьел унаан Малиштаян цIар бугеб бакIалде. Гьенибе унеб нух букIана цIакъго квешаб. Сухъмахъаздасан гIурул рагIалдеги рещтIун, гьеб гIурда тIасан лъураб кIиго тIеренабго чIалоялдасан доб рахъалдеги рахун, гьенисанги гьединанго парсаздасан рахунаан Малиштаялде. Гьениб букIана цIакъ гучаб гьадил, накIкIил рохь. Гьез гьенир къотIулаан кIигояс къвалица сверулел чIахIиял гъутIби, гьезул цIцIимал гIадал жалги рахъун, гIащтIаз хъвалхьун, буцIун гьарулаан хъарщал. Цогидаз гьадил гъутIбиги къотIун, гургинаб цIцIималъул жаниса рикIун гьарулаан чIахIиял I0 пут тIощалил жанибе балел къалал. Гьеб кинабго жо гьабулаго, гьел, цо-цо сапаралда 3–4 сордо бан гьенирги рукIун, гьадалго парсаздасан, мугъалъ гьелги раччун, тIалабалъе рачIунаан. Гьеб букIана цIакъго захIматаб ва хIинкъи бугеб хIалтIи.",
        "Цо нухалда эмен ана росдал цогидал гIадамалгун цадахъ жиндирго цIулал тIагIел бахъизе Малиштаялде. Гьеб ун лъабабилеб къоялъ дун вукIана, Игьунбегин абулев чиясе габурлъухъ бугеб хур бекьулаго, пурцил бетIер кквезе вачун. ЦIакъ багIарараб ихдалил къоялъ къаденахъе рекьарилел ругел нижеда тIаде тIалабалъан гIедегIун вачIана гьенив Хъарадагъил ахал хIалтIизе гьарулев вукIарав Наситил Ибрагьим абулев чи. Гьев цIакъ хIалуцун вугоан, нухдасан гьес аскIове ахIун ана Игьунбек. КIиялго гьенир дагьалъ шуршудун хадуб Игьунбекица дида ахIана, оцалги риччан, мун гьенив вукIаян, живгойин абуни векерун росулъе балагьун анна. Ибрагьимги нахъвуссун тIалабалъего анна. Нухлул рагIалда оцал кваназарулаго дица мехго бахъилелде, росулъа рекерун рачIунел гIадамал, дир халгицин гьабичIогон, цоцаца рехун тIалабалъехун рекерун унги рукIана. Дунги, щибго жоги бичIчIуларого, нухлул рагIалда эхетун вукIана. Рекерулел рукIана киналго, гьезул киназулго гьурмалъ цо кинабалиго пашманлъи бугоан, рекерулезул ахиралда гIадин тIаде щвана дир гIелалъул лъималги. Дица гьезда гьикъана, кире гьал гIадамал гьадин гIедегIун рекерулел ругелан, амма гьез дие жавабгицин кьечIо. Цо васас абуна, тIалабазда гIагарлъухъ кинавалиго вехь кьурулъа вортун, гIуруца унев рагIулилан. Дица оцалги тана ругеб бакIалда, дунги гьезда цадахъ векерана. ТIалабалъе щведал гIадамал унел ругоан Малиштоялде хьвадулел чубури тун, доре парснире рещтIун, нижги рещтIана гьеб парснире. ГъоркьегIан щвараб бакIалда парсил кIалтIа чIун Лосуй абулев чияс гIурул рагIалде унел сухъмахъазде руччаби, гIисинал лъимал риччалел гьечIоан. Гьездаса рорчIун арал руччабазул цоцалъ рарал гIодулел гьаркьал рагIулел ругоан. ГIадамазул кIудияб тIел батана риччаларогун чIезарун. Гьезде тIаде щварал нижги гьенирго чIезаруна. Гьениб цо гIолилас, дидехун кверги битIун, цойгидасдехун абуна, гьасда лъаладай лъугьараб жоян. Гьеб мехалъ дида бичIчIана, дир инсуе кинаб бугониги жоги лъугьун, рекерулел рукIин. Дида цеве чIун, цо гали цебехун бахъугеян ахIдолев вукIарав Лосуйил гьаркьал дица нахъа тана. Дун кьурул парснисан дида бугеб гьунаралъ цеве унев вукIана. Парсалдаса гIурул рагIалде щвезе I,5 км гIанисеб квешаб сухъмахъ букIана. Дида нухда бигьагьарун унел гIадамал ратулел рукIана, дидагойин абуни щибго жо бихьулеб букIинчIо. Кьурул рагIалде дун щвараб мехалъ, кIиго гIер гъоркьан, цо гIер тIасан квералъ кквезе лъураб кьодасан риччалел ругоан росулъ бищун лебалал гIолохъаби. Цогидаб халкъ бугоан кьуруде тIаде балагьараб бакIалда бигъун. ГIурул гьаб рахъалда руччабазул гIодиялъги, жаниб, гъварилъудасан, кьурабалъ багъулаго унеб бугеб гIурул гьаркьицаги кьурабазул дандерижиялъги цоцахъ бан букIана гьеб мухъго. Гьеб заманалда гIурул доб рахъалдасан гIолохъабаз, туртида жанив лъун, гьединго парсил нухдасан восун вачIунев вугоан эмен. Нижер рахъалда ругел киналго гIодулел рукIана, гьев хун вугилан. Гьедин рачIунаго, гьел кьодул кIалтIе щвана. Гьев хун гьечIолъи нижеда бихьизабизе, турутги гIодоб лъун кIигояс ккун гьесул бетIер борхизабуна. Кинабго къаркъалайин абуни чIегIераб бидулъ белъун бугоан, сипат батIа гьабизе кIоларедухъ.",
        "Гьев хун гьечIолъиялъ руччаби-чагIазул гьаркьал гIодорцана. Бищунго захIматаб суал букIана кIиго рахиялдасан гIуцIараб кьодухъан ващдав хварав гьев нижер рахъалде вахъи. Гьелдасаги захIматаб букIана, нижедехунисеб рахъалде вахъун хадув, гьев кин эхеде вахъилевали. Кьурул гьаб рахъ букIана цIвакараб. Кьурулъан гIурулъе хIатIалги дализарун, мугъги къулун, роцда хъурщун 5–6 километраялъ чIедераб нохъодасан гурони тIокIаб нух гьечIеб бакI. Кьурул кIалтIасан ниж чIараб бакIалдеги I0 метраялъул борхатаб цIвакараб кьуру букIана. Гьеб кьодасан гIолохъабазул кIиго лебалав чияс цояс нахъаса, цояс цебеса турутги ккун, цIакъго хIисабалда кгьев гьанивехун вехъерхъана. Цогидазе гьенив я чIезе, ялъуни гьезие кинаб бугониги кумек гьабизе рес букIинчIо. Гьеб букIана цIакъ хIинкъараб хIалтIи. Хадув гьез гьев, вухьизеги вухьун гьеб цIвакараб кьурулъа тIаде цо кинабалиго къай гIадин тIасан квараца цIан ниж ругеб кьурул кIветIалда тIад лъуна. Гьениб букIана росулъаго босараб хварал чагIи хабаде росулеб мали. Гьелда тIадги лъун, гIолохъабаз гьагъалго кьурул сухъмахъаздасан восун ана. ГIадамалги бажарараб куцалда гьенисан, цоцаца кколаго, рахун тIалабалъе рорчIана, ва рокъоре ана.",
        "Дица гьанже хIисаб гьабулеб буго, кигIанго лебалал гIолохъаби рукIарал Ахакьдерил. Гьеб къойил рагIариялъ кьурабазда цIа рекIунеб бугин кколаан. Кьурул доб рахъалдаса гIурулъе рещтIунеб квешаб, хIинкъараб сухъмахъ бугоан, дагьабниги хIетIе тарани, гIадамасе хвасарлъи гьечIеб. Гьениве, гьитIинабго хъабаги кодоб ккун, щибаб I0 минуталдасанин абуниги, гIадамазе гьекъезе лъел цIезе рещтIунаан Парзуласул Гьиматин абулев цо гIолохъанчи. Кьодасан эмен вахъулаго, эхеде восулаго, гьенир гIолохъабазухъ ралагьизе хIинкъун къадалдехун руссунги рукIана гIадамал.",
        "Инсуда цадахъ Малиштоялде ун рукIана росулъа Ражаб ва гьанжиги чIаго вугев Дациев Пирбудаг. Гьес бицана, жидерго тIагIелги босун рачIунаго, цо лабдасан инсул хIатIикье чIимих кканила, гьев, ракьалдаса ватIалъун, лабдехун анила. Гьенисан гьев, лабдасан гирун вуго лъикIаланго манзилалъ. Ахир, гьев рехун вуго борхатаб лъел чвахиялдаса гъоркье. Гъоркь иххуца рачIарал чIахIиял гIусалги ругеб бакIалда тIад речIчIун вуго. Жал тIаде щвараб мехалъин бицана Пирбудагъица, гъосул сан шурулеб букIинчIин. ЛъикIалан мехалдасан гьесул берал рагьун рачIун руго, гьебмехалъ гьев чIаго вукIинги лъан, ахIи базе Ражаб тIалабалъе ун вуго. Пирбудагъин абуни, цин хун, цин чIаголъун вугев инсуда аскIов Малиштоялъул иххул чвахуда тIаде ахIи щвезегIан хутIун вуго. Рокъове щун хадув, росулъ бусурбабазул дараби гьарулев Темирин абулев херав чияс инсуе дараби гьаруна. Жибго бетIералда букIана гьесул 18 ругъун, черх кинабго гъур-гъурун, чухI-чухIун бан букIана. Темирица щибаб къойил радал гьесул ругъназда жаниб лъолаан гIанкIодул багIараб хоноги найил гьоцIоги жубараб лъамалъиялда жаниб биччизе гьабун габанидул хукIи. Гьедин, гIемераб мехалъ буснивги вукIун, сахлъана эмен, гъежги сакъатлъун.",
        "Инсуца бицунаан, Малиштоялде унеб нухда жив вортараб бакI бищунго хIинкъи гьечIеб букIанилан, киданиги жинда гьенисан жив рехилин кколароанилан. ГIадамасе кколеб къварилъи кколила, жинда ккеларин щибгоян кколеб ургъичIого гьабун унеб гIантаб ишалдалъунилан.",
        "Дица цебе бицухъе, нижер росулъ колхоз гьабуна 1929 соналда декабрь моцIалда. Гьенив тIоцевесев председательлъун тIамуна багIараб партизанлъун вукIарав, живгойин абуни хIарп хъвазе лъаларев росулъаго чи МикагIилов ГIабдулатIип. Колхозалде байбихьуда гIахьал гьабуна кинабго боцIи щибго жо бетIергьанлъуда течIого ахал-хурзал, хIалтIул алат, гьакал, кутанал, пурцал ва лъар халаса рукIарал лъел гьабал. Колхозалда тана Жамиев ТIалхIатил цIар. Гьелъие гIилла букIана гьадинаб: ТIалхIат вукIана магIарухъ ХIоцоса Нажмудиниде данде гьабулеб рагъулъ гIахьаллъарав БагIараб Армиялъул бищунго бахIарчияв командирзабазул цоявлъун. ТIалхIатил хIакъалъулъ гIемераб бицен букIана МагIарухъ: гьесул бахIарчиял гьунаразул, Хунзахъ хъала сверун ккураб ва гьеб бахъулеб бакIалда гьес бетIерлъи гьабулеб букIараб отрядалъул рагъулал гьунаразул хIакъалъулъ. ТIалхIат вукIун вуго МахIачил рагъулаб отрядалда бищунго лебалазул цоявлъун. Гьедин бицуна хунздерил доб заманалъул гIадамаз.",
        "ТIалхIатил суратал, документал тIалаб гьарун, тарихчагIи рачIана росулъе, амма гьезухъе гьел щвечIо, щайгурелъул ТIалхIат хIурият бахъун хадусел соназда, унтизеги унтун, росулъе тIадвуссана ва гьенив хвана. Гьесул хъизан йикIана ЧIиркъатIаса гIадан, гьесие гьаюрай цо ясгун цадахъ, ТIалтIат хун хадуй гьей росулъа нахъе ана. Гьедин гьесул щибго жо тарихчагIазухъе щвечIого бахчун хутIана.",
        "1930 соналда росдал гIадамаз байбихьана колхозалда хIалтIизе. Росдал гIадамазул квасул гIиял рукIинчIо, колхозалде гIахьал гьаруна цIани, гьезул гIаммаб къадар бахун батила 600–700 бетIералде. Оцал рукIана 90–I00, гьоко – 75, дагьа-макъал чуялги рукIана. Росулъ вукIана Нурил ГIалибегин абулев лъикI жо бичIчIулев, цIодорав чи. Гьеб заманалда гьесул ва гьесул дурц МухIаммадов Хъарадагъил рукIана чуял гъолеб бакIал, Хъарагулан абулеб бакIалде балагьизе гьабун тараб хасалоги риидалги авлахъалда кванан бетIербахъи гьабун букIунеб гIалбузул ялхъи, гьениб гьитIинаб кIудияб 20–25 хьвани букIана, гьебги кинабго колхозалде босана.",
        "Колхоз байбихьана тIоцебесев гIаммаб магIишаталда хIалтIизе, гIуцIана хурухъанлъиялъул бригадаби. Гьеб бригада ана Гъангъалиян цIар бугеб росдал лъарагIлъиялда бугеб участкаялде хIалтIизе.",
        "Гъангъали ракь нижер росдае кида ва кинан кьурабали дида лъаларо. Гьеб ракь батана НикIалайил заманалдаса нахъе нижер бакIлъун, гьелдаго аскIоб нижер росдал рукIана Чемасул абулеб бакIалдаги чамалиго десятых ракьул. Росолъго гIадин гьенир мадугьалзабилъун кколаан хъаранисел. Нижергун хъерендерил гIемераб цоцаздехун гIагарлъи бугониги, ракь гьоркьоб ккун, хъерендерилгун гIемераб тунка-гIуси ккун буго нижер росдал. Гьелъул бищунго машгьураб буго, нижер росулъа ХIамзал ХIайбуллагь абулев гIумруялъулъ гьитIинав чияс хъерендерил кIудияб къокъаялде данде гьабураб рагъ. Гьев бахIарчияв васасе кумекалъе цадахъ чи гьечIого ккараб рагъул хIасилалда хъерендерил чIван вуго чанго чи ва чангояв, хвалил ругънал лъун, лъукъун руго. Хъерендерил гIолохъабазул нахъе хутIараз хонжрол ругъназ хIал дагьлъун вугев ХIайбуллагь, рокъоре тIаде кIанцIун, чIван вуго. Гьеб ишалъул гьанжегицин ахIула халкъалъулъ магIил къагIидалда гьабураб кечI.",
        "Колхоз гьабизегIан нижер росдал дагьалго гIадамал рукIунаан Гъангъалиялда, жидеего хурзал рекьун, боцIи-цIани хьихьун. Колхоз гьабураб соналъ, гьениб кIиго бригадаги гIуцIун, ихдал цIоросаролъалъе жидеда хIалкIвараб ракь кьолаан.",
        "Росулъ цIунун букIана херазул бригада росулъ ругел пихъилгун цIолбол ахазе хъулухъ гьабизе. Гьенив тIоцевесев бригадирлъун тIамун вукIана ах-хуралъул лъикI хIал лъалев Ибрагьим МухIамадов (Тахбикал Ибрагьим).",
        "Гьеб бригадаялъул табельщиклъун хIалтIизе тIамуна дунги. Гьеб буго дир хIалтIиялъул байбихьи. Ихдал харабазул бригада газа-белгун, радал лъугьун, бакъанил мех щвезегIан ахазул къадал ралел, гъутан къачIалел, гьезда гъоркь хIорал гьарулел, рахъал рахъулел рукIунаан. Бакъанида, нахъруссунеб мехалъ, дица гьезул, хIалтIаразул, цIаралда цебе тIаде жураялъул ва хIалтIуда вукIинчIесда цебе тIасарахъиялъул гIаламатал лъолаан.",
        "1931 сонада колхозалъул дагьа-макъабго гIадлу-низам рукIалиде ккана. Колхозалъул председательлъун вачIана даргияв Муса абулев чи. Кинабго хIалтIуе нормаби чIезаруна, хIалтIи бихьун, мухь кье абураб лозунг бахъана. Буйнакскиялда МТС гIуцIун, гьелъул трактораз районалъул колхозазда, гьезда гьоркьоб нижер колхозалъул Гъангъалиялда, хIалтIи гьабизе байбихьана. Бугониги, хIалтIи цебего гIадин захIматго букIана, хур квералъ лъилъулаан, цIулал лулбуз, гьоцIалъ оцаз лал тIамулаан. Гьеб соналъул май моцIалда дунги Тагиров МухIамадги ритIана колхозалъе бухгалтерзаби хIадурулеб Гъоркьа Гъазданищиб букIараб курсалде. Гьенир дарсал рукIана киналго лъарагI мацIалда, дида, школалда малъун, лъарагI мацI лъалеб букIиналъ, лъикIго кумек гьабуна гьенив цIализе. МухIамад, гьениб бокьичIого, нахъе ана, дица курс лъугIизе гьабуна лъикIал къиматалгун. Ноябралда курс лъугIана, ниж киналго колхозазде бухгалтерзабилъун ритIана. Гьеб заманалда колхозазе бетIерлъи гьабулеб букIана «Райколхозсоюз» абулеб гIуцIиялъул бетIер «Сулахъалъ нугIлъи гьабула» абулеб тIехьалъул автор МухIамад Хуршиловас. Гьес, вечералда кечI лъикI цIалиялъе гIоло, дие кьуна реццалъул граммотаги, глобусги ва формаялда гьабураб горде тIажуги.",
        "Дун цIалулев вугеб соналъ, росулъ магъилъ пихъ цIунун, хъаравулъун вукIана МаламухIамад абулев чи. Дун гIодобкъоялъ рокъове вачIун вукIана. ТIасаминаялъул тIокъода вегун вукIарав дун, руччабазул квешал гьаркьаз ворчIизавуна. Дунял лъикIго рогьун бугоан. ТIокъода регун рукIарал эбел-эмен дида ун ратана, ва хабалазда цересан, гIодулаго, унел ругоан руччаби. ТIаде вахъарав дунги гьездаго цадахъ цебемагъилъ букIараб мархьиялде балагьун векерана. Гьеб мархьида букIараб Гьарибал минаялда цере ракIарун ругоан кинабго росдал гIадамал. Гьенив гIурдада гIодовкIун вугоан тункIица керен борлъарав МаламухIамад. Гьес хIалалъго абулеб букIана жинда туманкI речIанила Манасавулалдаса гъоб заманалда росулъ геологазда цадахъ хIалтIулев вукIарав чиясин, къаси чуял кваназаризе ун вукIарав гьев чи валагьизе ун ругоан гIолохъаби. ГIемер заман иналде, гьев чи ХIаркахъ бакIан абулеб бакIалда ватун, вачIана. Гьесда цадахъ гьенив вукIарав МалламухIамал гIагарав васги вачIана цадахъ. ТIаде щваравго гъов чияс МалламухIамада гьикъана, лъица дуда туманкI речIарабилан. МаламухIамадица абуна, дуца речIанилан, гьеб мехалъ гьев чиясул кьер босун ана ва, гIадамаздехун вуссун, гьес абуна, жинца гьасда туманкI речIичIилан, гьелъие нугIлъи гьабилила жинда аскIов сордо рогьинегIан вукIарав гьесул гIагарав Шарапудиница. Амма нужер гьелда щаклъи батани, жиндир би нужее хIалалаб буго, жив чIвайила нужецаян. Гьеб мехалъ гIадамазда бичIчIана гьев гIайибияв гьечIолъи, ва гьес туманкI речIичIеблъи. МаламухIамал черхалъул хIал дагьлъулеб букIана. ГIолохъабаз гьев, молодаги лъун, росулъе восун унаго, багIараб гохIалде аскIоре щвараб мехалъ, гьесул рухI бахъана. Гьесда туманкI речIчIун бугоан МагIанил тIалаялъул тIасияб бетIералда букIараб роол генул гъотIодаса гении бикъулев вукIарав цIогьорас. Гьедин, колхозалъул буголъи цIунулаго, хвана гIумруялъул завалалда хIинкъ-икъай лъаларев МаламухIама, ва гьеб лъугьа-бахъиналда хадуб колхозалда цIар хисана. Жамиев ТIалхIатил цIарги бахъун, колхозалда МаламухIамадил цIар тана.",
        "Курсалдаса вачIун хадув, дагьаб мехалъ бухгалтерасул кумекчилъунги вукIун, дун бухгалтерлъун хIалтIизе лъугьана 1932 соналъул апрель моцIалда. Гьеб заманалда колхозалъул председательлъун вукIана Шагидов Хъазами, парторглъун Хучбар, Советалъул председательлъун Садикъбек. ГIемераб тIощел бачIана гьеб соналъ колхозалъе, хасго гIемераб бачIана цIоросаролъ. Лал тIамизе байбихьана молотилкаялъ, ролъал лъилъана лавагрейка, жаткаян абулел машинабаз дагь-дагьккун гIадамазулгун оцазул хIалтIи машинабаздалъун хисулеб букIана. Гьеб соналъ колхозниказе захIматкъоязда хадуб гIемераб тIощел щвана, ролъ малъичIого, щибаб къоялъе 7 кг цIоросаролъ кьуна.",
        "1933 сон букIана колхозалъул председательзаби хисиялъе бищун бечедаб сонлъун. Росулъ байбихьана гIадамаз цоцада тIасан гIарзаби хъвазе, группаби гьарун, цоцада тIасан хъвадаризе къацандизе байбихьана хIакимзаби. Гьелъул хIасилалда, Хъазами нахъе гьавуна ва, гьев хисун, вачIана ХIасанмухIаммадин абулев чи. Гьев хисана гьебго 33-абилеб соналъ нижерго росулъа багIарав партизан МухIамадов Мирзадибирас. Гьесги мехго бахъичIо, витIун вачIана Гелбахъалдаса Девлетмурзаев ХIосен. Гьесулги бажаричIо. ТIамуна Ражабиласул гьитIиинав вац МухIамадов ГIабдулхIамид. Гьевги халат хутIичIо, колхозазде бетIерлъи гьабулел хIалтIуде ритIизе гьабураб хIукмуялда рекъон, председательлъун вачIана Генуса Буйнакскиялда чIарав инсул вас МухIамадов ХIажи. ХIажи хIалтIана I936 соналде щвезегIан. Гьес колхозалъул хIалтIи лъикI гIуцIана: босана гIи, гIуцIана цIияб гIиял ферма, щвана гIи гочине Гъизляралъул мугIрузда хъутан, НахъбакIалъул мугIрузда риидал гIи гочине мегIер. ЦIакъго дагьлъун рукIарал око оцал, гьел рукIалиде ккезе гьаруна. Хасавюрталдаса бусбиги росун, гьезул оцал гIезарун, росулъ къебедухъ гьаруна гьакал. Колхоз бетIергьан гьабун, бичун босана молотилка, магъилъ гIезабуна ва консервзаводалде кьуна гIемераб роол гени, цогидаб пихъ.",
        "Колхозалда хIалтIарал членазе захIматкъоязда хаду цIикIкIараб тIощелпихъ кьеялъ гьеб багъа-бачари гIодоцинабизе кумек гьабуна, ва колхоз къоялдаса-къоялде щулалъулеб букIана.",
        "Атланваулалда 1931 соналъул хаслихъе гIуцIун букIана районалъул колхозазул сельхоз выставка. Гьеб букIана цебего бараб, гьеб росдал тIоцебесеб ханжу гьабулеб гьабил кIудияб минаялда жаниб. Гьениве вачIун вукIарав обкомалъул хIалтIухъанас, кIудияб кIалъайги гьабун, хадуб кьуна Гъадаралда чIварав чиясул хъизаналъе 10 азарго гъурущ страхованиялъул пособие.",
        "1936 соналъ, МухIамадов ХIажи хисун, председательлъун тIамуна росулъаго чи Зубайиров МухIамад. ХIажи витIун ана ТIасияб Хъараниве колхозалде председательлъун.",
        "Нижер хъизан",
        "ХIажимухIаммад – дун, гьавуна 15.09.1914.",
        "МухIаммад – вац, 10.11.1917, хвана 17.03.1933 с.",
        "ПатIимат – яц, 1923. Хвана 17.11.1947.",
        "ГIабдула – вац, 1926. Хвана 1944 с.",
        "ХIасан – вац. 1929. Хвана 3.08.1982.",
        "1935 соналъул ихдал дие абуна Залпа. Гьеб ригьнал гьитIинго бицунеб букIана нижер гIагарайги колей, Сабигатазул гьоболлъунги кколей Хъараниса Умуца. Гьелъ, нижер дое ячIанщинахъе, дие махсараде гIадин абулаан лъадилъун Залпа ячинин дуейилан. Залпа йикIана гьитIинго эменги хун, эбелалъул эбел Аруги хун, хадуй эбелдахъан жиндир яцгIаллъун кколей Сабигатида аскIой. Сабигатил бетIергьанчи цевехъанчи вукIана, Залпал эмен Садикъбегил гьитIинав вац. Гьелъ батизе ккола гьей гьесул ракIалда йикIана, ва гьениса дица лъадилъунги ячана.",
        "НикIалайил заманалдасаго инсудахъан Залпал умумул наслу бацIцIадал гIадамалин абулеб батана росулъ. Залпал инсул эмен Алхилав чIункIбузул чиян бицунаан, ва хисичIого, 25 соналъ росдал старшиналъун вукIанин бицуна. Эмен Садикъбег хIурият бахъулеб мехалда, партизаназул къокъагун цадахъ вукIарав ва хIурият бергьун халдусел соназда чанго соналъ росдал Советалда председательлъун хIалтIулев вукIана. Живго гъов щибго хъвай-цIали гьечIев чи вукIана.",
        "Дие Залпа ячунеб заманалда, Залпал эмен Садикъбег рокъов вукIинчIо. Гьев вукIана туснахъалда, Советалда хIалтIулаго ккараб кинабалиго мекъаб ишалъе гIоло. Гьедин, дица гьей ячана Цевехъанилги Сабигатилги рокъоса. Ригьин гьабуна 1935 соналъул 25 июлалда.",
        "Дунги, гьеб заманалда колхозалда хIалтIулев вукIаниги, гьанжего гьанже магIишат гьабизе байбихьарав чи вукIана. Гьелъ, ниж данделъана рукъ бакIалда гIемер жого гьечIел мискинал чагIи. ГIемерго гьуинаб букIана нижер рос-лъадиялъул байбихьи. Цоязул цогидазда абулеб жого букIинчIо, кIиябго рахъалъул умумулго гьелдаса рохун гурони, щибго пашманлъи лъалеб букIинчIо. ТIоцересел къояздаго нижерго гIумруялъул, букIинеселъул кинабго бицун букIана. КIиязулго лъикIаб таваккал букIана, цо чиясул бугеб магIишат букIинабизе, цоцазул умумузул адаб-хIурмат гьабизе.",
        "Базаралдаса инсуца нижее босун бачIана гIака, гьеб, нижер кIалтIаги чIезабун, инсуца Залпа ахIана балагьизе, гьелда жий разияй йигищан гьикъизе. ТIокъодасанги балагьун, батIалъи щиб гIакаялъул кинаб бугониги, жий разияй йигин абидал, инсуца гьеб гIака жидерго добе, жалго бетIергьанаб гIака нижер азбаралъубе гъуна.",
        "Дир эбелалъулгун Залпал гьоркьоблъи кигIан кIваниги лъикIаб букIана. Гьеб заманалда эбел гьединаб жоялъул бицен гьабулеб даражаялда йикIинчIо. Дир вац МухIаммад хвана 17 марталда 1933 соналъ. Гьелъ эбелалъул щибго жоялъул бицен-ургъел гьабиялде рагIиго букIинчIо, гьей, рокъой жанийги чIун, хварав васасул ретIелги цебе бан, тIокIай чIечIого гIодилей йикIунаан.",
        "МухIаммад вукIана щвалде щвараб борхатаб черхалъул, сундасаниги хIинкъулареб ракIалъул, лебалав гIолохъанчи. КвегъичIеб гIалаялдаги рекIунунаго, тIурараб гьелъ гIодове рехун, гьесул хьибил кIудияб ганчIида кьабун букIана. Гьелъ унти ккарав гьев, тIокIав сахлъичIого, хвана. Гьеб лъугьа-бахъиналъ эбелалъул ракI чIунтизабуна.",
        "1936 сон колхозалъул магIишатияб рахъалъ бечедаб букIана. ЛъарагIалда бакIарана гIемераб тIощел, росулъ гIемераб пихъ букIана. Гьеб соналъ нижее захIматкъоязда хадуб щвараб 1 тонна ролъул, Ахъайталаялдаса кIиго гьокоги ккун, рехана рокъобе. ЦIоросаролъил цIураб кIиго айгъиз лъун букIана: цояб нижерго тIохда, цоябги, Залпахъа изнуги босун, инсуца лъуна жидерго тIохда, нижер тIохда лъезе бакI гьечIого.",
        "Бикъун щвараб 18 пут хасалил гIечул, херги тIибитIун, бан букIана нижер азбаралда бугеб рокъобе, 5 пут хасалил генул нижго ругеб рокъоб гъансиниб букIана. Гьединго букIана кIудияб щагIил гиби цIураб гIиял хIан. Хадусеб лъугьа-бахъин ккелелде цебе гьаб магIишат букIана нижер къавулъ.",
        "Залпа йикIана гIамал-хасият бацIцIадай, ракI лъикIай, гьебго заманалда, жиндир гIолилаздехун цIакъ цогидал хIалхъублъи бугей гIадан. Гьей толарого йикIана цогидал ясазул рокъоб бугеб къай-матахI жиндиралдаса лъикIаб бугин, жиндир хварай эбелалъул хутIараб къай жиндие щвечIин абураб пикруялъ. Гьелъ бицунаан, эмен туснахъалдаса вачIаравго, жиндир кинабго унти жинца гьесда цебе лъелилан ва жиндие гьабуралъул рецIел босилилан. Амма хвалда цебе гьелда эмен вихьичIо. Эмен тIадвуссиналде лъикIаланго цебе гьелде тIаде гIасияб гIажал щвана.",
        "1936 соналъул декабрь моцIалда 20-абилеб къоялъ гьавуна Залпаца вас. Доб заманалда лъимал гьарулеб рукъ букIинчIо ва лъимаде йигей гIадамалъе тохтурасул кинаб бугониги кумек щолароан. Лъимер гьаби гьелъул цIакъго захIматаб букIана: кIигониги мехел бахъана лъимер гьабуларого. Гьеб заманалда гьабулеб жо букIана, гьелдаги лъазе течIого, нуцIил кIалтIа туманкI кьвагьи, гьелдаса хIинкъарай гьелъ хехго лъимер гьабизелъ, Залпае гьеб кIицIулги кьвагьана, гьедин, хвалдаса жийго хвасарлъун, гьавуна гьев вас.",
        "Нижер хъизамалъе вас гьави цIакъ рохараб лъугьа-бахъинлъун букIана, щайгурелъул дир вац МухIаммад хун букIана 8 моцI. Жакъа васги гьавун, гьесда вац МухIаммадин цIарги лъун, хъизамалъул кIирекIараб рохел букIана.",
        "Байбихьуда лъидаго щибго жо лъалеб букIинчIо, дунин абуни, Залпа унтаралдасаго чияр дове арав васги гьавун, вас баркизе рачIарал гIадамалги тIуран лъугIун хадув гурони рокъовего вуссинчIо. Гьединаб букIана доб заманалъул гIадат.",
        "РакIалдаго гьечIелъуса, лъимадул чороклъи чурулаго, гьитIинай дир яц ПатIиматида рихьун руго, лъим тIолей йикIарай гIаданалда, васасул хIатIал цоцазда релълъарал гьечIолъи ва квегIаб хIетIе, эгъеялъул щинкIилалдасанго гьетIараб, жанибехун буссараб букIин. Гьеб хабаралъ цIакъ ракIбакъвазабун буго дир эбел-инсул. Залпайин абуни, гьаглъарай гIадин лъугьун йиго, кин бугониги гьез хIукму гьабун буго, гьеб хабар, лъидаго лъазе течIого, бахчизе ва васги гIадамазул берзукьа вахчун хьихьизе, гьеб лъалеб букIун буго Залпал инсул яц Бахайида, Сабигатида, дир эбел-инсуда ва дир яцалда. Цогидал чагIазда васасул хIетIе гьетIараб букIин лъалеб букIун гьечIо.",
        "Киналго гIадамал тIаса рихьараб, Залпаги васги жалго рокъор хутIараб мехалъ, вачIана дун рокъове, гьебмехалъ бихьана дида одеялалда жаниб кьуршан вугев васасул гьумер. Дун вачIараб мехалъ, Залпаца щибго хIал лъазе течIо. БукIаниги дида гьей ятана бадиб гьими гьечIеб букIараб гьумергун, кодов васги ккун.",
        "Дица гьелда абуна нилъее вас гьавун вукIин рагIун, росабалъ учительзабилъун ругел вацгIалзаби, гIадамал рачIине ругин вас вихьизе, гьединлъидал дуца рукъ-бакIги бацIцIун хIадурлъи гьабизе ккелилан. Дица гьедин абурабго, гьелъ, васги къандалъоялда лъолагун, абуна, дуда лъалищ нилъер васасе бугеб жоян. Дица щиб гьесие бугебан гьикъидал, гьелъ, квер кIичIизабун, бихьизабуна хIетIе гьетIараб букIин. ГьебсагIаталъ дица вас вичана ва хIакъикъаталда квегIаб хIетIе бугоан ахадасан гьетIарав. Дун эхеде ворхун балагьидал, дида бихьана Залпал бадисан гирулел магIил гарал. Диргойин абуни магIуги бачIинчIо, амма черх цIорон ана лъалаго.",
        "Дун дагьав вихха-хочун лъугьиндал, Залпаца, магIуги бацIцIунаго, Аллагьасул цIар бахъун, дида гьарана васасе бугеб гIузру лъиданиги бицунгеян. Ва гьелъ дие рикIкIана хIетIе гьетIараб букIин лъалел, дица церехун рехсарал гIадамал. ХIетIе гьетIараб букIин бахчун хутIана, амма нижер рукъзабазда тIад лъуна тIоцебесеб чIегIераб накIкIул кварча, ва рокъоб жаниб лъугьана вахъунарев унтиялъ унтарав хьул къотIарав гIагарав чиясде тIаде къулун кидадай хвеладаян балагьаразулъ букIунеб согIаб гIодобебиччай.",
        "Нижее бугеб къварилъи цогидал чагIазда лъалароан, щайгурелъул гьезда нижер вас вукIин гуреб жо лъалеб букIинчIелъул. Залпайин абуни, гьабилеб жо тIагIун, кодов ккун васгун, васасда тIадеги къулун, чвахун магIилъ йикIунаан. Дидаги гьеб цIакъго захIмалъун букIана, букIаниги дица ракIбатулаан, гьев дагьав кIодолъигун тохтурасухъеги вачун, операцияги гьабун, хIетIе сах гьабилилан. Гьеб рагIуца гьелъие щибго асар гьабулеб букIинчIо, гьелъ тIубан квен, макьу тана, къо бахъанагIан, гьей загIиплъулей, нахълъулей йикIана. Цо сордоялъ дун къватIиве арав чи, хабар-маргьу бицунел гIолохъабазде гьоркьове ккун, рокъове кватIана. Азбаралъуве щварав дида, тIасаминаялъул гордалги къан, нахъаса нуцIаги рахан батана, ва лъимадул ракI унтараб гIодиги рагIана. Дица тункун нуцIа рагьизабидал, кодоб чирахъги ккун, дир эбелги, васасул хIатIида рекъараб цIулал хIетIеги гьабун, жаниб квасквасги лъун гьеб бухьунев эменги ратана. Цин тамахлъун, цин вуссун лъимерги гIодилей Залпаги ругоан. Дун гьездаги гаргадун, дица вас живго тезавуна, Аллагьгун къацандун хIетIе битIизе гьабизе бегьуларин. Гьев тохтурасухъе вачинилан абун гьел рокъоре ритIун ана.",
        "Нахъияб къоялъ, Залпа унтун йигин рагIун, гьелъие кумек гьабизеян ячIана Залпал эбелалъул яц ГIаишат (Арул ГIаишат).",
        "Гьеб сордоялъа хIалтIудаса щварав дунги вукIана рокъов, печалда хинкIал гьарулей ПатIиматги йикIана, ГIаишатида аскIой гIодойкIун гьелъул Ару абулей гьитIинай ясги йикIана. Гьадабго къагIидаялда одеялалда кьуршан кодов ккун васгун Залпаги йикIана. Гьеб заманалда гьение ячIана Залпал цойги гIагарай гIадан. Ниж хабар-кIалалда рукIана. ГIаишат хинкIал руцулей йикIана. Дой гIаданалъ, рецц-бакъги гьабун, Залпахъа вас кодове вачине хиял гьабуна. Залпаца вас гьелъухъе кьечIо, гьев гIодулин багьанаги батун, тIирун гьевги ккун чIана.",
        "ХинкIал рахъана, дида абуна кваназе вахъаян. Дица, дир къасд гьечIин, нужго кванаян абуна. Гьез тIад-тIад руссун дида вахъаян абидал, Залпаца гьезда абуна, гьев руччаби ругеб бакIалда кваналарин, нужго цере ралагьун кванаян. Хадуб гьез Залпада абуна кванаян, гьелъги жиндир хиял гьечIин, кваназе инкар гьабуна. Гьебмехалъ дой гIадан, тирщун тIаде яхъун, дваргъин къан нуцIагун, къватIие кIанцIун ана. Гьеб лахIзаталда къандалъоялда тIад васги лъун, ригь араб сардилъ тIокъоде кIанцIун Залпаги ана. Цодагьаб мехалдасан Залпа, гьаркьалги гьарулаго, жание кIанцIун ячIана, ва чIичIидилаго ячIун ГIаишатида аскIой йикIарай ясалда, щиб-щибниги жоги абулаго, кьабуна. Яс гIодана. Вахъун дица Залпа ккуна, гьелъ гIодулаго, хинкIал къалаго жиндица дой гIаданалъухъе вас кьоларого вугелъул, гъоркьан васасул хIетIе гьетIараб бугелъул, гьелъ вас вихьизе кьоларин ГIаишатица ишан гьабун, бихьизе гьабунилан абуна ва рурудилаго инсуде ахIи бана. Эмен туснахъалде аралдаса жинда каранзул унти ккезе гьабулеб бугилан чIичIидана. ГIаишатги, цоцин кIалъачIо, дунги хаган хутIана.",
        "Заманго балелде жание лъугьун ячIана нижер эбел. Гьей щаклъана нижер гIунун чIеялъухъ, ва Залпахъхги балагьун, гьелъ абуна, щиб нужее ккараб, мун гIодун йигогуриян. Гьеб абун бахъиналде, Залпаца руруй бахъинабуна гIодун ва ккараб жо кинабго бицана. Гьебмехалъ эбел ГIаишатидехун юссун гаргадана, гьалъул хутIарабги ракIбакъвазабизе гьединаб хIалтIи гьабизе бегьилищин дуцаян. ГIаишат цоцин кIалъачIо.",
        "Залпаги юссине гьаюн, эбел рокъое ана. Нижги, бусенги тIамичIого, кара-ккаралъур кьижун хутIана.",
        "ХIелеко борчIараб мехалъ, дун ворчIана, дида гьагъабго хIалалда ятана Залпа, кодов васги ккун, гIодойкIун. ГIаишатги, ясги ячун, ун ятана. Дица Залпада, гъой киярайин цIехедал, Залпаца абуна дой рокъое анин.",
        "Гьеб къоялъ радал эменги эбелги Ишкарталире ана, дунги радал вахъун хIалтуде ана. Дун къоялъго къватIив хутIана. Складалда Бейболатил ШапигI вукIана хоцIоросаролъ бикьулев, гьесие кумек гьабулеб хутIана, бакъанил мех щвезегIан. Бакъанида, Буйнакскиялдаса Ражабилавги вачIун, годекIаниб колхозниказул гIаммаб ракIари гьабуна, гьелъул секретарьлъун дун вищана. РакIари лъугIана дунял рукIкIараб мехалъ, гьелъ протокол хъван лъугIинчIо. Ражабилас абуна, жив радал хехго нахъвуссине кколин, протокол къаси рокъоб хъван хIадур гьабеян. Гьедин дун, хъвазе жалги росун, маркIачIуда азбаралъуве щвана.",
        "Чирахъ бакичIеб рокъойги гIодойкIун, васги кодов ккун, гIодилей ятана дида Залпа, дица гьелда гьикъана, гьаниве чиго вачIинчIищ, чирахъ щай бакичIебан. Чирахъ бакизе нартги гьечIин, гьаниве чиги вачIинчIин абуна гьелъ. Дун, къалиги босун, складалде ана, гьениса нартги босун, чирахъги бакун, печалда цIа бакулаго, ячIана дир яцалдасаги гьитIинай Сабигатил Жугьарат. Дица гьелда гьикъана, мун кий, щибизе ячIарай, эбел кие арайилан. Гьелъ абуна жий гьание эбелалъ йитIанилан. Гьебмехалъ дица гьелда абуна, дуда гьалъие щибниги кумек гьабизе кIоларин, мун рокъое ун, эбелалда гьание ахIулей йигин абеян.",
        "Жугьарат ине лъугьиндал, Залпаца абуна, цо гали бахъугеяин, дица рачIине гьарилин гьел гьаниреян. Дица дой нуцIихъе ячуней йикIана, гьалъухъ гIенеккичIого, мун эбел ахIизе аян. Уней йикIарай гьей, гIодойкIаралъуса эхедеги гьункьун, Залпаца туркIун гордегун, гIодой речIчIизе гьаюна. Дица дуда унгейин гурищ абулеб бугеб, дица рачIинарила гъол гьаниреян. Кин бугониги Жугьарат дица, нуцIихъан ячун, къватIие лъугьине гьаюн ана. Залпаги синкъиялда гIодизе лъугьана. ЛъикIалан мех бана Сабигатихъ балагьун. Ахир гьелдаса хьул къотIун, дун Бахайида хадув вахъана. КъваригIун букIана радал вухьарав вас вичизе, чуризе, гьелъиейин абуни Залпал гьунар букIинчIо. Гьеб букIана гьелъул гIумруялъул тIарамагъадисеб сордо. Рокъойги ятичIого, дида Бахай ятана РахIматил корохъ. Цодагьаб заман ингун, Бахай ячIана. Чедги бугоан ва, суркIиниб тIун, чурпаги бугоан Залпае босун. Гьей жание лъугьарайго, Залпаца гIодун гьаракь биччана.",
        "Гьелъ добго, эмен аралдаса жинда унти ккезабулеб бугин, дица нуж гьанире рачIине гьарилин абун, гIодилаго абулеб букIана Бахайида.",
        "Цебе лъураб кваниде гьелъ, кигIан гьараниги, квер бегьичIо. Нахъаса къотIичIого гьелъ Бахайида абулеб букIана, яхъа, мун рокъое а, дица нуж рачIинарила гьаниреян. Доб заманалда гIумруялъулъ гьитIинав дида гьеб рагIул магIна бичIчIулеб букIинчIо ва гьелъул согIал хиялазда дун хадув гъечIо. Сордо бащалъулеб мехалъ, Бахай рокъое ана, хъвазе букIараб протоколги хъван бажаричIо, цо кинабалиго къагIидаялда теркIезе черхалъул саналги лъугьун, гIодовкIараб бакIалда дун кьижун ватана.",
        "Радакье Залпаца дида тункана, дунги ворчIизе гьавун, гьелъ дида гьарана, жиндие гьекъезе лъим кьеян. ТIадеги вахъун, бакун печгун, дица гьелъие чулпаги хинлъизе гьабуна, чайги гьализабуна. Гьебги цебе лъун, дица гьелда гьарана дур рухIги тIагIун бугин, васасе рахьги букIине, кигIан бокьичIониги дагьаб квен кванаян. Гьелъ, гIемер инкарго гьабичIого, кваназе байбихьана. Нолъ хъвачIого хутIараб протокол хехго хъван, Ражабиласухъе кьезеян, кодоб гьебги ккун, Залпа кванан лъугIизегIан гьелда тIаде балагьун вукIана. ЛъикIаланго квенги квана, тIаде чайги гьекъана гьелъ. Дица цIакъ вохун Залпада цебеса квен бакIарана.",
        "Кинабалиго цо лъугьа-бахъиналда цебе дунялалъул хIал хисулин абула. Сордо лъикIго цIорораб букIаниги гIодобиччараб букIана. Залпа кванан яхъиналде, гьури багъарана, ва, заманго инчIого, дунял цоцахъ базе лъугьана, цIорораб буран гьури пуялъ. ХъахIлъи бан, дунял рогьана. Дун, Залпаги рокъой тун, канцеляралде вилълъана. Гьеб букIана цIакъго цудунаб радал гIуж. ГIусманил МухIамал кIалтIа дида данде ккана нижер доре унел Сабигатги Гъурмагъизги. Дие гьезда цадахъ нахъвуссине заман букIинчIо, протокол хъвазе кколан. Дун канцеляралдеги щун, бащдаб протокол хъвалелде, кьураби данде рараб руччабазул чIичIи бахъана, Залпа кьурдаса кIанцIун анилан. Гьедин, 1936 соналъул 27 декабралда, гIасияб хвелалъ гIумруялъул 19 сон балелде, гьавурав васас 10 къо балелде, хвана дир тIоцеесей лъади Залпа.",
        "Кинаб ракIго букIунеб гIадамасул, жиндир ботIрода жаниб гьабгощинаб жо сахаб гIакълуги букIаго, гьабизе кIолеб киналго рахъал хIисабалде босулеб, жий гъоркь речIизе кколеб бакIалъулцин пикру гьабулеб, амма жий хвезе ине йикIиналъул хиялго гьабичIеб. Ккараб жоялъул хIакъалъулъ щибго гьелъ хъвараб кагъат батичIо, я абураб жо лъачIо. Залпа кьурулъа эхеде йосун ячIана, бусниса гIадамал тIубан тIаде рахъиналде. Дир рокъоб лъуна магIирукъ, рагьда гIодобкIана тазият.",
        "ТIохдеги рахъун, рагьда бугеб тазияталдеги балагьун, гьумер бетIун гIодулел гIагаразда гьоркьойги чIун, гьелъул кIияб гIагарлъиго гьечIей, лъугьараб жоялдаса йохун гурони, гьедигIан къварилъиго ккечIей цо кIудияй гIаданалъ, дида бералги речIчIизарулаго, киназдаго рагIизабун абулеб букIана: «Бежун, борохь ракIалдещун букIарабани дуда, МуртазгIали, гьаб ригьин ракIалдещвезегIан» абун. Гьелъул магIна букIана, дица кинаб бугониги къварилъиги гьабун, гьей хванин абулеб.",
        "Къадеялде Ишкарталиса хадув чиги витIун ахIун, дир эбел-эменги тIаде щвана ва бакъаниялде Залпаги хабалъ лъуна.",
        "Нахъияб къоялъ радал Буйнакскиялдаса следовательги вачIун, мадугьалихъ бугеб цо рокъоре магIирокъоса руччаби, тазияталдаса бихьинал ахIун унел рукIана. Гьез щиб гьениб бицунеб бугеб, щиб гьабулеб бугебали диде ургъел букIинчIо, дие гIурабги тIокIабги ургъел букIана сон ккараб жоялъул. Къаденахъеялде, хабалъ лъураб Залпал жаназа къватIибе бахъана. ГIачи унеб нухда чIезабун букIараб чол гьакидаги лъун, гьеб Буйнакскиялде босун ана. Гьединаб лъугьа-бахъиналдаса хадуб магIирукъ биххана, гьеб харбиде буссана, руччаби шуршудизе лъугьана, тазият биххана, гьенив хутIана дунго цохIо. Залпал гIагарлъи тазият тун нахъе ана. Сордо Шурабги бан, Залпа нахъе йосун ячIана. Нижер бакIалдеги ячIинчIого, МуртазгIалил рокъоеги йосун, гьенисан сардилъ хабалъ лъуна. Радал дун ккуна. Дунго хIалтIулев вукIараб канцеляралде кIулалги ран, жанив чIезе гьавун, къадеялде ячун ячIана эбел, эмен ва гьитIинай дир яц ПатIимат. Бакъанида, нуцIаги рагьун, жаниве вачIана следователь. Гьес абуна, эбелги дунги Буйнакскиялде рачине кколин ва, хьихьизе чи гьечIолъиялда бан, васги детдомалде кьезе цадахъ вачине кколин.",
        "Бакъанида росулъа рахъун ниж къаси Ишкарталире щвана. Вас хахизе эшкиртдирил лъимал ругел руччабиги ахIун, гьалбадерил доба бахъана сордо. Радал цудунго рахъун, Шураре милициялде щвезаруна, дунги гьенив тун, васги вачун, эбел ана вас кьезе детдомалде ячун. Гьей нахъе ячIарайго ниж кIиялго туснахъалде щвезаруна.",
        "1937 соналъул январалда туснахъалда вугев дун къаси ахIана сурав босулес рокъове. Гьенив дида ватана росулъе вачIун вукIарав следователь. Гьес бицана, операция гьабурал тохтурзабаз хIасилаб хIукму кьун букIанила, Залпа, цин чIвазеги чIван, хун хадуй рехун йигин кьурдасаилан. Гьелъ нужер сурав босизе кватIанилан. Киналго нугIзабаз, жийго кIанцIи чIезабун хадуб гурони, сурав босизе рес щвечIин. Гьанже нужеде гIунтIизабулеб бугила гIайиб, нужеца гIакъуба кьун, гьеб хIехьезе кIвечIого, кьурдаса кIанцIун йигин гьеян.",
        "Делоялда бугебщинаб жо дида бихьизе гьабичIониги, гьес бицана, киналго нугIзабаз гIайиб чIезабулеб бугила эбелалда, гьелъ квен кьечIого, гIакъуба кьун кканин гьеб хIалтIиян, дунги гьелда тIад рекъон чIун вугилан. Гьес абуна, суд гьабизегIан, дун къватIиве виччазе вугила, эбел жаний хутIизе кколилан.",
        "Дица абуна, гьедигIан кIудияб хIалтIи Залпада гьабизе кIведал, гьелъие гIоло хвезегIан туснахъалъув дун тезе кколин, расги мунагь гьечIей дир херай эбел рокъое йиччаян. Гьес гьеб инкар гьабуна. Дида нахъа лъана эбелалда тIасан делоялда жаниб бугеб бакIаб такъсиралъул хIакъалъулъ нугIзабазул бихьизабеял.",
        "Радал дун къватIиве виччана. Гьев следователас пропускги кьун, дун, вас вихьизе, детдом балагьизе ана. Гьелъул заведующая мгIурусалъ дида вас вихьизе течIо, дур вас хванин, гьечIин гьанив гьеван, дун гьеб азбаралдаса къватIиве гъуна. Дида цадахъ дир гIолилав Ибрагьимов Лабазанги вукIана. Гьеб хабарги босун, ниж кIиялго къасиялде Ахакье рилълъана.",
        "27–28 февралалда гьабуна нижее суд. Судалда дица Залпа чIагоял ахирал сардаз ккараб жоги бахчун, Залпае букIараб захIмалъи васасул хIетIе гьетIараб букIиналъулъ букIин бицана ва гьелъ абураб рагIи судалда рагьун абуна. Гьелъ абун батун букIана, гьав рекъав васги кодов ккун, жий росдал къватIазда хьвадуларин.",
        "Судалда дир эбел квешай йигин абун гурони, чIванкъотIун гьелъ Залпае гьабураб къварилъиялъул бицинчIо. Сельсоветалъул председательлъун вукIарав МуртазгIалиев Хучбарие судияс, эбелалъул квешлъиялъул дуда щиб лъалебан чанцIулго сурав кьуниги, гьесги щибго жо жинда лъалеб гьечIин абуна. Амма гьес абуна, дир эбелалъ Залпада абулеб рагIанин гIадамаздасанилан, дица 5–6 лъимер гьабуниги, цониги рекъаб лъимер гьабичIин, дуцайин абуни, тIоцеве гьавурав вас хIетIе гьетIарав гьавунин. Суд халат бахъичIо, нижееги кIиязего щу-щу сон туснахъ кьуна.",
        "Гьаб тIадехун рехсараб лъугьа-бахъин ккана цо моцIалдаса дагьабго цIикIкIараб заманалда жаниб. Ригьин гьабун, цо лъагIелгун бащдаб балелде, кьурдаса кIанцIун, хвана лъади, цевесаго тIагIана жиндаса ниж цIакъго гIорхъодаса ун рохун вукIарав вас. Рокъов хутIана щивго чи балагьизе гьечIев херав эмен лъабго гIисинал лъималгун. Росулъа ниж туснахъалде рачун унеб бакъанил гIужалда дида бихьана нижер рукъалъул нуцIби-гордал, магIалги кьабун, кидагоялъе щула гьарулел.",
        "Бищунго захIматаб букIана гIадамал, хасго цересел гIагарал чагIи нижедехун гурхIиялъул гурел, ццидалал, рокьукъал бераздалъун балагьи. Гьелъ батизе ккола мехелалъе гIагарун эбелги дунги канцеляриялда жанир тIамун чIезарун ругеб мехалъ, нижее квен-лъим босун нуцIил кIалтIе цониги чи вачIунгутIи. Бакъанида, Шураре рачIиналде, цере ниже цIоросролъул хинкIалги режун, хоноги босун ячIана жинде иргаго щоларей ТIагьирил Умужат, Юсупил чIужу.",
        "Бокьилаан лахIзаталъ чIаго гьайизе Залпа. Гьелда бихьизабизе кинабго лъугьа-бахъин, щиб гьелъ абулебали. Яги кIалъалейани Бахай, Залпае сордо лъикIги гьабун, гьелъие бугеб унтиялъ керенги цIун, тIарамагъадисеб нухалъ Залпада берги речIчIизабун, рокъоса къватIие яхъун арай.",
        "Дун гIемер рикIкIаде витIичIо. КIиго сон бана Ставрополалъул лагералда. Дун этапалъ витIулеб къоялъ, йихьана дида эбел МахIачхъалаялъул кIудияб туснахъалъул азбаралда бугеб ицда гъоркь шишаги лъун, лъел цIолей. Дун гьелда аскIове ана ва дун этапалъ витIун унев вукIин бицана. Жиндирго ургъел гьечIоан пакъиралъе. Гьей гьаракь биччан гIодана, дун унев вукIин лъайдал. Гьений гIумруялъего ятIалъана дидаса эбел.",
        "Дица гIемерал кагътал хъвалел рукIана рокъоре, эбелалъул хабар цIехон, цонигиялде данде жаваб бачIинчIо. Рокъове виччан вачIун хадуб лъана дида, эбел, гIемер заман дун ун балелде, этапалъ Карело-Финская ССРалде йитIун йикIин. Гьеб заманалда нилъерги Финляндиялъулги рагъ букIана, гьелъ, гьелда хадув чияли кин гурин, кагъатгицин дагь гурони гьенибе биччалароан. Гьеб букIана гьукъараб зона.",
        "1943 соналъ бачIана извещение. Гьелда хъвалеб букIана, кинабалиго станциялда немцазул бомбаялде гъоркье ккун, хванин гьеян абун. КигIан талихI къарал рукIун руго дир эбелги эменги, жидее васин абун дун гьавурал. Дун сабаблъун, дунялалъул цояб рагIалда кин хвараяли лъачIогун тагIана херай эбел, инсудаги, дун сабалъун, бихьичIеб къо хутIичIо.",
        "Дун рокъове щведал, колхозалъул председательлъун дида ватана Буйнакскиялда милициялъул начальниклъун вукIарав ГIалиев ХIайбула ва бухгалтерлъун Кашкаев МухIамадин абулев тумав (лакав). Гьеб букIана 1933 соналъул октябрь моцI.",
        "ГьебсагIаталъго нахъе анна Кашкаев МухIамад, хадувго ХIайбуллагьги. Колхозалъул председательлъун ккана ГIабдулбегов ГIабдулкарим. Гьесги гIемер заман бахъичIо. ТIадвуссун председательлъун тIамуна цевеги вукIарав МухIамадов ХIажи. Колхозалъул хIалтIиги гьедигIан беццилеб хIалалда гьечIоан. Пихъил бачIин цIакъго дагь бугоан. Колхозалде рехизегIан, бетIергьабаз къадалги ран, лъалъан, рухъун хIалтIизе гьарулел рукIарал ахал, колхозалъ кинабго хIалтIиги лъарагIалда гьабизе ккун, ахал чIунтулел рукIана. Гьелда рекъон, бачIинги цIакъго дагьлъун бугоан.",
        "1939–40 соназ председательлъун хIалтIана ХIажи. КIикъоабилеб соналъул декабрь моцIалда росулъе гочун рачIана ЧIарада районалъул Магъариса 45 хозяйство. Гьел гочинаризе ЧIараде ана росулъ парторглъун хIалтIулев вукIарав ХIабщиса ГIалиев Жамилги дунги. 14 къо бахъана нижеца Магъарир. Гьелго гIадамалги рачун, гьезие бикьун щвараб бутIа боцIулги бачун, рачIана ниж росулъе.",
        "Гьеб соналъ хисана колхозалъул председатель ХIажиги. Гьениве витIун вачIана нижерго росуцояв МухIамаев Ражабилав.",
        "1941 соналъул рагъ ккараб моцIалдаги Ражабилав вукIана председательлъун. Гьеб соналъул хаслихъе, гьевги нахъе ун, гьениве нахъеги тIамуна Зубайиров МухIамад.",
        "Рагъ байбихьарабго, росулъа гIолохъаби армиялде ине байбихьана. ЗахIмат армиялде ана Шагидов Хъазанби, МухIамадов Абусултан, рагъде ана ХIосейнов Хайрула, церего арал рукIана МуртазгIалиев Мансур, Хъарабудагъов МухIамад, МухIамадов Шарапудин, Ибрагьимов Лабазан.",
        "Дун вукIана комиссиялъ нестроевой хъулухъалъе гурони бегьуларевлъун чIезавун, дир бохда букIана рокьол туберкулёз ккун.",
        "1941 соналъул 29 декабралда, райвоенкоматалъул буйрухъалда рекъон, ниж ахIана Буйнакскиялде. Гьенир кинабго районалдасаго рагъул хъулухъ тIадал гIадамал ракIарун ругоан, нижер росулъа 14 чи вукIана. Командаялде хъвазе нижее нахъа гурони ирга щвечIо. Диде ирга щведал, дир билеталъухъги балагьун, гьез абуна дун строевой армиялде вачине бегьуларин, комиссия гьабун гурони. Комиссия кида букIунебин гьикъидал, гьес абуна метер букIунилан. Гьебмехалъ дица хIисаб гьабуна, росулъа киналго сахал чагIиги къаси ритIун, дун метер киналалиго лъаларел гIадамазда цадахъ ине кколебан. Гьелъ дица начальникасда абуна, дун къаси унеб командаялда цадахъ витIеян. Гьес дир гьари къабул гьабуна, дунги гьеб командагун цадахъ армиялде ана.",
        "1942 соналъул ЦIияб сонгун нижеца дандчIвай гьабуна МахIачхъалаялъул маххул нухалъул станциялда. Нижер поезд ана Бакуялдехун балагьун. Эшелоналъул начальниклъун тIамун вукIана нилъехъа ГIалибегов МухIамад. КIиго мехалги нухда бан, ниж щвана Гуржи ССРалъул Гориялда бугеб лагералде. Нижер командаялда гьоркьоса росуцоязул 12 чиясдаса тIоцебесеб къоялъго ана пулемётный ротаялде Айгумов ГIабдулбасир, хадувго командир отделениялъунги гьавун ана витIун Жамалдинов Пирбудагъ. Сталинградалде цIализе витIун ана ГIалибегов МухIамад. Ниж рукIана 120 абилеб миномёталъул батальоналда.",
        "1942-абилеб соналъул ихдал нижер полк гочинабуна Типлисалда гIагарда бугеб Авчала лагералде. Гьенире щун мехго бахъилелде, фронталде ана.",
        "МухIамадханов ХIажи, ГIабдулаев Шамсудин, ТIалхIатов МухIамад ва Кивалов ГIабдурашидин абулев Магъариса васги, гъоркь хутIана Зубайиров МухIамад, Жамалдинов МухIамад ва дун.",
        "Зубайиров МухIамадги ана гьеб соналъул хаслихъе, Жамалдинов МухIамалдги ана батIа-батIаго. Дун хутIана нижер батальоналда кIудияв писарлъун. Кин лъугьаниги, дир бох унтараб бугин абун, цонигиязул командаялда цадахъ дун виччачIо. 1943 соналъ бохалъул ругъунги багъарун, июналде щвезегIан Тбилисалда госпиталалда вегун, дун комиссиялъ рокъове витIана.",
        "Нижер часть букIана 38-абилеб запстрелковый бригада, 106 запстр. полк, 120 минбат. Закавказский военный округ.",
        "Нижер гIолохъабазул, дун армиялда вукIаго, добе кагъат бачIана МухIамадханов ХIажи чIванилан. ГIабудлаев Шамсудин ва Кивалов ГIабдурашид тIагIана, Айгумов ГIабдулбасирги ТIалхIатов МухIамадги лъукъизеги лъукъун, дида рокъоре рачIун ратана, Зубаиров МухIамадил извещение бачIана. Батумиялдаса Севастополалъул рахъалде унеб гамида унаго, немцазул бомбаялъ гамаги тIерхьинабун, хванилан. Жамалудинов Пирбудагъ немцазухъ асирлъудеги ккун, 1946-абилеб соналъ гьениса тIадвуссун вачIана. ГIалибегов МухIамадги унтун, рокъове вачIун ватана.",
        "Дун тIадвуссун рокъове щвараб 1943 соналъул июналда колхозалда председательлъун ватана МухIамадханов Шамсудин. Колхозалъул хIалтIи батана рагIа-ракьанде ккун, квешго. Росулъ хIалтIизе гIадамалги гьечIого, хур-хералдаса гIураб къадаралда пайда босизе кIун гьечIоан. ГIи-боцIул къадар цIакъ дагьлъун бугоан, кинабго буссинабун бугоан фронталъе кумек гьабиялде. Нахъаса къотIичIого, пачалихъалъе кьолеб букIана гьан, нах, тIощел. ХIадурулел рукIана хинаб ратIлил посылкаби, гIадамаз жал бетIергьанаб боцIудаса, жидер буголъиялдаса, сундаго барахщичIого, фронталъе кумек гьабун хъвалеб букIана заем, бакIарулеб букIана танкабазул частал гIуцIизе гIарац. ЦIикIкIараб кумек гьабулеб букIана фронталда чIваразул тIагIаразул хъизамазе, гьезул умумузе.",
        "1939 соналъул 21 июлалда ячана дица Зумрат, гьей йикIана ригьнадаса ятIалъун йигей гIадан. Дун туснахъалдаса вуссиналде, нижер рукъалъул магIишат цIакъго нахъе ккун бугоан. Кинабго росдалго магIишатги колхозалда хIалтIун гIадамазе цIакъго араб-хвараб жо гурони захIматкъоялда хадуб щолеб жо гьечIоан.",
        "Росдал гIадамаз бетIербахъи гьабулеб бугоан, цIоко тIом лъугьун, гьеб бичиялдалъун. Гьеб, цIакал лъугьиналъул хIалтIи, росдал руччабазул цебегунисеб махщел букIана. Узухъда, гIезегIан захIматаб хIалтIиги букIана.",
        "Риидал, росдада сверун рохьазде хьвадун, гьенир сардалги ран, хIадурулаан тIа абулеб гъотIол тIамах. Ругел рохьазда цIакъго дагь гурони букIунареб тIамах букIана. Гьеб бакIаризе унаан бихьиналги руччабиги, ишкардирил сунталде, Къурушалде Чимавулалъул ракьазда сардал ран, гьениса бачIунаан, гьакал цIун тIадал тIамах. Гьеб, тIохазда тIад, тIокъазда гъоркь бакъвазе гьабун, бухун, буссун хIадурулаан. Гьанже жидергоги, мадугьалихъ ругелги росабалъаги ракIарулаан цIакал, тIахьал, тIомал. Цин гьел лъолаан, гIанкIодул гъвесги бакIарун, русбузда жанир гьелда гъорлъ. Гьелъ гьезул рас хIулизе гьабулаан, цинги лъолаан, доб тIадалги цIун, лъеда жанир. Гьелъ гьел тамах гьарулаан. Цинги гьел релъине, гьезул кьер чIегIер гьабизе чIекъдерил бакъда, Уркиб абулеб бакIалдеги ун, гьениса нохъаздаса бикIун, данде гьабулаан рикIкI. Гьеб рикIкIил лъеда жанир тIамидал, гьезул лъугьунаан тамахаб берцинаб накай (хром), тIомазул лъугьунаан тIукъби. Заводалги гьечIеб накай-тIукъаги къанагIатаб доб заманалда, цогидал росабалъ тIомол хьитал гурони ретIине щолареб мехалъ, нилъер гIадамазул рукIана кIалал халатал чакмабиги, угъдул рорхатал ясазул туплабиги, гуржи мачуялги, бахIаразе гьарурал тIеренал расен гIемерал тIад чалу букъарал мачуялги. Гьеб махщел хIалтIизе гьабулароан руччаби, росулъ цIакъ дагьал рукIана ва гIадамазул магIишаталъе гьелдалъун цIикIкIараб хайир щолаан. Дица бицен гьабулел 1941-42 соназдаги, хIукуматалъ гьабизе гьукъун бугониги, бикъа-хъамун гьабулеб цIоко-тIомал лъугьиналъ, гIадамазул рукIа-рахъиналъе кIудияб кумек гьабулеб букIана.",
        "Туснахъалдаса рокъове щвейгун, дун дирго букIараб бухгалтериялъул хIалтIуде лъугьана. Бугониги дун вукIана цIакъго хвараб ретIел-тIехгун. Рокъоб букIарабщинаб жо хвалицаги туснахъалъги чурараб нижер къаялъе, бачIинахъего, лъикIабщиналда анищ гьабизецин рес букIинчIо.",
        "Доб заманалда гIолохъабаз бухаритIагърал лъолаан. Гьанжего гьанже раккун рукIана шапка тIагърал лъезе. Дир шапка тIагъур гурони тIокIаб тIагъур букIинчIо. Умахайир абулей гIадан хун, гьей юкъизе хабаде унелъул, дун, хабал рагIалде щвезегIан молол бетIер ккунги ун, гьениве щваравго хабаде вахинчIого, нахъе рокъове вилълъана. Щайгурелъул шапкаги лъун, хабаде унев цо дун гурев чи вукIинчIо, гIадамал дида релъанхъилилан абун, дун рокъове вилълъана. Гьединаб ахIвал-хIалалда дун вугеб мехалъ ячана дица Зумрат. Гьей йикIана бечедаб, бищун росулъ ресалда бугеб хъизамалда гIурай яс. Гьелъул эмен Хъарадагъ районалдаго рагIарав, лъалев, гIорхъодаса ун лебалав, гIакълуялъулъ камилав чи вукIана. Школазда цIаличIониги, битIараб гIурус мацIалда хъвазеги цIализеги лъалев, цIодорав чи вукIана. Гьединав инсуца ва росулъго лъикIал, тIокIалан абулел гьесул умумул ХIажимурадил МухIамадица, эбел Бикабайица добгощинаб жо ккарав, кьурдасан кIанцIун, чIужу хварав дие Зумрат лъадилъун кьей цIакъ тамашалъи гьабизе ккараб лъугьа-бахъин букIана. Гьеб ригьин гьабун хадуб ТIаса Хъаранив жиндирго гIагарал чагIазде гьоболлъухъ араб бакIалда Хъарадагъида гьикъун буго, дуца яс гьагъав якъун кьурдаса кIанцIун чIужу хварав чиясейищ кьураян.",
        "Кинниги хадубккунги гIезегIан жо лъугьине хъван бугелъул батила, дие Зумрат кьуна. Нижги цIидасан дунял гьабизе лъугьана. Дун армиялде инелде нижер кIиго яс йикIана Айлипатин Илмугьатин абун. Зумрат ятана, хIакъирлъиги пакъирлъиги лъалей, гIакъилай, хIалимай, гIадатияй магIарул чIужугIадан. Гьелъ бикьана дир гIумруялъул халалъиялда диргун ургъелги рохелги. ГIумруялъул нухда чанго нухалда дир тIадагьаб пикруго гьечIого, гьабулеб хIалтIиги, ургъизего ургъичIого, бицунеб ахIмакъаб хабар-рагIиги Зумратил гъваридаб, гIакъилаб, сабураб, хIеренаб рагIиялъ, тIаде лъим тIураб цIа гIадин, свине гьабулаан. Дида гьимулеб батана рохелалъе гьабулеб гьимиги, къварилъиялъе гьабулеб сабурги, гIадамаздехун гьуинаб рагIиги, росасдехун адабги ва лъималаздехун бергьараб рокьиги.",
        "БачIана 1944 сон",
        "Гьеб соналъул байбихьуда колхозалъул председательлъун вукIана Шагидов Хъазами, парторглъун МухIамадханов Шамсудин, росдал советлъун СагIидов Жамалдин. Рагъ жеги инеб букIана, Кавказалдаса немцазул аскарал нахъе кьабулел рукIана. Колхозалъул хIалтIиги лъикI букIинчIо, букIинчIо техника, транспорталда хIалтIизе гIадамал, кинабго хIалтIи руччабазул кверде балагьун букIана, рагъдаса руссаралги киналго инвалидал рукIана.",
        "Февраль моцIалда хабар бахъана чачанал жидер республикаялдаса Казахистаналде гочинарулел ругилан. Гьел гочинаризе Дагъистаналдаса гIадамал ритIулел рукIана, гьезул рукъзал, боцIи хьихьизеян, нижер росулъа гьезда гьоркьове чиги ккечIелъул, нижеда гьелъул тIубан бичIчIулеб жого букIинчIо. Росдал гIадамал жидерго участкабазде рак баччулел, къадал ралел, хурзал-ахал рухъизе хIадурлъулел рукIана. ЦIакъ берцинаб, хинаб их бачIунеб букIана гьеб соналъ. ГIадамал цIакъ гъирагун тIаделъулел рукIана жидерго участкабазда хIалтIизе.",
        "РакIалдаго гьечIого, зоб гъугъараб гIадаб гьаракь бахъана – кинабго росу Чачаналъе гочинабизехъин бугилан. ТIоцебе гьеб букIана цIакъго гIорхъолъа арав чияс гьабулеб хъачIаб махсаралъун. Кинан бугониги рекIелъе цо батIияб, букIинчIеб хIинкъи загьирлъулеб букIана. Ва цодагьал къояздасан гьеб суал хIакъикъаталдаги уяб жолъун чIана ва росу гочинабизе районалдаса вакилзаби рачIана. Росулъа цо чи туснахъалде, армиялде яги гочун цогидаб росулъе унев мехалъ, къварилъахъдилел рукIунел гIадамазул чIезе бакI тIагIана, бицине рагIи лъугIана, къварилъи чучизе ине бакI тIагIана. ГIадамазда рагъ кIочана, рагъда чIварал лъимал кIочана. Къват-къватIазда бащдаб гIадалаб, бащдаб гIакъилаб бицунаго, гIодилаго, сородизе лъугьана. ХIакъикъаталдаги, тIаде бачIараб жо букIана кIудияб балагь. Росулъ ругел унтарал, руснир ругел кьагIи, рилъине кIоларел херал чагIи, киниязда гIисинал, каранда ругел лъимал, рукъалъул хIайванал, гIанкIу-хIелеко, рукъалъул къай-матахI, кумекалъе росулъ гьечIел бихьинал. Гьеб ахIвал-хIалалда росуги тун, Чачаналъе гочине кколин абураб суал букIана битIахъе хвалда бащадаб.",
        "Дирго хIалалъул бицани, дир гьитIинав вац вукIана ГIабдуллагь абун, 17–18 сон барав, росдал анкьго сонил школалда завучлъун хIалтIулев вукIарав. Гьеб заманалда ГIабдуллагь, каранзул унтиялъ унтун бусаде ккун вукIана. Гьев вукIана цIакъ загIиплъун тIеренлъун, бусада жиндирго черхалъул къуваталдалъун гIодовкIине, цояб рахъалдаса цогидаб рахъалде сверизе кIолареб хIалалде ккун. Дида росдал чIахIиял гIадамаз жидер цIаралдасан ЦКялде Сталинихъе гIарза хъвайилан, жал Чачаналъе гочизариялдаса хвасар гьареян. Дида тIубан лъалареб гIурус мацIалъ хъвана гIарза. Гьевги вачун Буйнакскиялде ва МахIачхъалаялде ине 2 чиясдасан гIуцIарабделегация битIана. Гьел рукIана ГIисахIажиев ГъазимухIамаги, Жувайратги. Гьединабго гIарзаги босун ЧIикIаса рачIарал чагIи жанир тIамун ругин хабарги рагIун, гьел МахIачхъалаялдеги инчIого, росулъе тIадруссун рачIана. 1944 соналъул 8 апрелалъа росулъе рачIана райкомалъул секретарь МухIамадовги, райисполкомалъул председатель Шихсаидов ГIисаги, автоматги барав цо рагъулав чиги. Бакъанил гIужалда ГIисагайил азбаралда бакIарана росдал жамагIат, гьоркьов чи течIого",
        "Гьез бицине бугебги, хадуб букIине бугебги цониги чиясда лъалеб букIинчIо. Азбаралда букIараб оцазул гьакида цояб хIетIеги базабун МухIамадовас кIалъазе байбихьана. Гьес я гочиналъул, ялъуни гочинчIого теялъул щибго жоги абичIого, цIакъ ццидалаб кьер-куцгун ракIарараздехунги вуссун абуна: «Нуж Чачаналъе ритIизе райкомпартиялъ ва райисполкомалъ хIукму гьабун буго, нуж метер радал росу тун къватIире лугьине кола. Нужер гьанив вугила колхозалъул бухгалтерлъун хIалтIулев чи. Гьев чи райкомалъул хIукмуялде данде чIун, Москваялде гIарзаби хъвалев рагIана, дица гьесда къверкъ квине гьабила, дица гьесул лъади къорол гьайила, лъимал бесдал гьарила, дида гьев щивалиги лъаларо, гьев гьанив ватани, цеве вахъа» - ян. ХIобода вахъун чIун вукIарав дица, дун гьанив вугилан абидал, гьес, дидехун валагьун, килщал гьесизарун, дие хIинкъи кьуна. Руччаби гIодизе лъугьана, бихьинал гIодоре къулун чIана.",
        "Руччабазда гьоркьоса яхъун Умасапиятица абуна жиндир бетIергьанчи рагъда вугила, гьесул кагъат бачIинчIого 6 моцI тIубанила, гьав чIаго вугищ-гьечIищали жинда лъаларила, гьитIинаб кIиго лъимерги бугила. Аллагьасе гIоло, гьаб чIужугIадамалъул кIазие гIоло, ниж Чачаналъе ритIугеян, гIодилаго, бахъун бетIералдаса кIаз гьесда цебе тIибитIана. Гьебмехалъ руччабазул гIодун гьаракь бахъана. Гьелъ МухIамадовасул дагьабги ццим бахъинабуна ва Умасапиятидехунги вуссун, абуна, гьеб кIиябго лъимерги хIатIикь лъун, гьезда тIасанги яхун, инин мун Чачаналъеян. Метер сагIат ичIгоялде гьаб росулъ цо гIадан ватани, гьев живго-жиндаго гурхIаян.",
        "Автомат барав чияс, дида цевеги вачIун, мун тIаде вилълъаян абун, дун тIаде канцеляриялде вачана ва щай Москваялде гIарза хъварабин, дихъа бухгалтериялъул кIулалги нахъе рахъун, дун туснахъ вугин лъазабуна. Гьебго заманалда азбаралда рукIарал МухIамадовги Шихсаидовги, колхозалъул председатель Шагидов Хъазами, парторг МухIамадханов Шамсудин ва росдал Советалъул председатель СагIидов Жамалгун цадахъ тIаде, нижеда аскIоре рачIана. Гьенив росдал хIакимзабазде квешго МухIамадовги вагъун, дунги жанив тIамун, гьел киналго къватIире лъугьун ана.",
        "КIиго сагIатгIанасеб замана ун хадуб, нуцIаги рагьун жаниве лъугьун вачIана Шихсаидов, ва гьес абуна нуж кинго Чачаналъе ритIиIчого толарин ва дир унтарав вац больницаялде вачине метер радал жинца райисполкомалъул грузовой машина битIилин. Мунги, Буйнакский туберкулёзный больницаялда вац ГIабдулаги щвезавун, Чачаналъе ине хIадурлъеян. Дихъе кIулалги кьун, нуцIаги рагьухъе тун, дир кверги босун, гьев ана. Гьебмехалъ бичIчIана гIадамазда жал росулъ толареблъи, букIаниги инкар ккун чIун рукIана. Росулъ гIумруялъул бищун кIудияв чорхолъе унтиги ккун, 2-3соналъ бусаде ккун вукIарав Алхиласде аскIореги рачIун, росо цадахъ Чачаналъе гочинабизехъин бугин бициндал, Алхиласица гьезда абун бугоан, дун нужеда цадахъ гьениве вилълъинарин, нужее нухал ритIагиян. ХIакъикъаталдаги, метер Чачаналъе унин абидал, Алхилав жакъа хвана ва, росу гочиналде, росдал хабалалъ лъурав ахирисев гьев вукIана.",
        "Радал Буйнакскиялдаса росабалъе ракIарарал гьаказ росу цIуна. Гьезда тIад къайги лъун, гIодилаго гIадамаз росу тана. Дунги, Шихсаидовас полуторка машинаги бачIун, гьелда тIад туртида восун гурони вилълъине вахъине кIоларев вацги лъун, бакъанида Буйнакскиялде щвана.",
        "Росу рещтIинабун бугоан Буйнакскиялъул маххул нуахлъул станциялде. Вац гьениве вачине рес букIинчIо. Гьев вукIана захIматго унтарав чи. Гьединлъидал нижер росулъа Чачаналъе гочине кколев Буйнакскиялда рукъав чIарав Мансуров МуртазагIалил рокъове восана ва къаси сордо гьениб бана.",
        "Нахъисеб къоялъ радал дун райисполкомалде Шихсаидов ГIисахъе ана, вац больницаялда лъезе кагъат босизе. ГIисаца кьураб кагъат райздравотделас къабул гьабичIо, больницаялда бакI гьечIин абун. Гьев больницаялде восаралъухъ райздравасе кьезе ккана цо таргьа цIоросаролъил ханжу. Узухъда, ракъараб рагъул заманалда азарго гъурщиде базаралда цо пут ханждал бичулеб мехалъ, гьеб гIунги тIокIаб мухь букIана. Росдал гIолохъабиги рачун, тахил сеткаялда тIадги лъун, I8-20 сон барав ГIабдула восизе ккана станциялъул рагIалдаса Дахадаев къотIноб бугеб больницаялде. Гьеб букIана цIакъ захIматаб ва къваридаб къо. Гьеб къоялъ дица, лъикIго вукIаян, квер босун тана, тIокIав дида вихьизе къотIи гьечIев, дир багьаяб цо рагIи бугев, гIурав гIолохъанчи, дир гьитIинав вацасул.",
        "Станциялда цойги къо бахъана, вагонал рачIунарого. Росуйин абуни, жинди-жиндир къайги бухьун, хIадур гьабун чIезабун букIана, состав гочиналъухъ балагьун. Хадусеб къоялъ къалъуда вагонал рачIана, ва къайги гIадамалги вагоназде рахинаруна.",
        "Унтун, больницаялда вугев ГIабдула живго тезе бегьулев вукIинчIо. Гьесухъ балагьизе эмен тана Буйнакскиялда. Нижер поезд багъарун унаго, станциялда, хадув валагьун тана херав эмен. Росуго гочунги ун, унтарав васасда аскIов живго хутIулев вугев инсуца жиндир рекIел къварилъи лъидасаго бахчулеб букIинчIо, гьев гIодулев вукIана. Гьединаб гочана ахакьел Чачаналъе, немцазул фашизмалде данде БагIараб Армиялъул бахIарчиял аскараз кьварарал рагъал гьарулеб I944 соналъул I2 апрелалда.",
        "Къаси кватIараб мехалъ нижер эшалон щвана Хасавюрталде, фронталде ине вагонал хIажат ругилан, сардилъго къайи вагоналдаса чIехьезабуна. Гьениб гIисинккун цIад балеб бугоан. Радал, партал-къайги битIабишизабун, гьениб станциялда гIагарлъухъ бакIалда цIадае тIадхъелал гIадинал жалги гьарун, гьенир чIана. ЦIад чIолеб букIинчIо. Кинабго партал, лъимал риччулел рукIана. 2-3 къо бахъана гьеб хIалалда, ахир гьенир бегьичIо. Лъимал риххизе, унтизе лъугьана. Доб заманалда Обком партиялъул секретарьлъун хIалтIулев вукIарав ФатагIалиевги вачIун, ниж гьениса гочине гьаруна консервозаводалъул минабахъе ва клубалде гIадамазе чед бачIана. Чай, квен гьабизе рес щвана, регизе бакъвараб, хинаб бакI щвана.",
        "ЦIад чIолеб букIинчIо. Ниж цIияб росулъе рачун ине транспортги бачIунеб букIинчIо. Лъимал унтизе байбихьана. Гьелдаса батIаги, дунго гIедегIун вукIана, росу-хъизан, лъимал, къай-матахIги щвезе гьабун, Шурагьир тарал инсухъеги вацасухъеги щвезе. Гьелъ хIукму ккана, мухьдахъ машинаги ккун, лъимал-хъизан Чачаналъе рехизе. Гьебго пикру букIана Мансурилги Дациев ХIажиясулги. Бакъанил гIужалда балеб цIадакь нижеца лъабасго, 1800 гъурущ гIарацги кьун, ккуна доб заманалда нилъер гьанир хIултIулел рукIарал америкаялъул студебекир абулеб машина, ва гьелда тIад къай-матахIги лъун, тIад нижгоги рекIун, рагъарана. Нижеда кире унел ругелали лъалароан. ТIупан тIун балеб цIадакь машина унеб букIана. Пири пирхараб мехалъ бихьулаан, щварал чIахIил лъаралги рахунаго Хасавюрталдаса бакътIерхьуде балагьун унеб машина. Ахир, цо бакIалде щведал, шофёрас машина чIезабуна ва къай бахъеян буюрана. Гьеб бугоан кIкIалахъ бакI. ГIурул гIадаб гьаракь бугоан аскIосанго гIадин унеб щвараб лъарал гьениб. Къайги бахъун, ниж аскIобго батараб минаялъуре лъугьана. Гьеб букIун буго ниж рещтIине бугеб росдал гIачиязул фермаялъул мина.",
        "РогьинегIан машинабазул гьаракь къотIичIо. Радалалде Хасавюрталда букIарав нижер росу гьеб фермаялде рехун батана, хIукуматалъ машинабиги кьун. Радалалде цIадги лъалхъана, ниж фермаялдаса росулъе рахана. Гьеб бугоан райцентралдаса 3 км гъоркьехун бугеб цо кIкIал, гвенд гIадинаб бакIалда бараб Балансуян Чачаназ абулеб гьитIинабго росу. Цогидал чачаназул росабалъго гIадин, тIад щегI ккурал минаби, щивав чиясул азбаралда цебе 020–050 гектар цIулакьодул ахал жанир ругеб, квешалго къватIазул цоцадаса цIакъго рикIкIад рукъзал ругеб росу.",
        "Ахакь цоцада цун рукъзал рараб гьитIинабго росдал нижер гIадамал, гIатIидаб бакIалда, цояб кIкIалахъ, цояб гохIда – цоцаздаса рикIкIад рарал рукъзабазул росу бараб бакIалъул къадар 55 гектаралде бахунеб цIияб росулъе рокьиго гьечIого рещтIана. Нижер росдал гIурхъи бугоан Чачаналъулги Дагъистаналъулги ракьалъул гIорхъода. Росдада тIад бугоан бекьулеб авлахъ, гьениб кинабго ракь дандекъан 200 гектар бекьулеб ракьалъул 50 гектаргIанасеб харибакI, росдал гъоркь бугеб кIкIалахъ гьава, цебе гIачиязул ферма ва гьенибго 2 гектаргIанасеб гIечул генул гъутIби ругеб колхозалъул ахги. Росулъе рещтIун лъабго къоги бан, дун Буйнакскиялде инсухъеги ГIабдулахъеги щвезе тIадвуссана. Дун тIаде щвелелде, ГIабдулаги вукъун ватана эмен. ГIагарлъини щиб гурин, росулъа чицин аскIовги гьечIого, шагьаралда больницаялда хун гIолохъанчи васгун, гьесда щиб гьабилеб, лъида аскIове кумек гьарун иневали лъаларев инсуе вас хвеялдасаги захIмалъун бугоан живго цохIо хутIи. Сверухъ ургъел бикьизе чи гьечIолъи. ГIисагай абурав чияс хоб бухъизе гIадамалги ралагьун, нижерго росулъ вукъун ватана вац. Сордо гьенибги бахъун, эменги вачун, дун тIадвуссана Чачаналъе.",
        "ЗахIматаб рагъул 1944 соналъул ихдал рекьиялде байбихьана. Щибго гьелъие хIадурлъи букIинчIо, тракторал думалъго рукIинчIо. Гьеб соналъул ихдаде цIоросаролъалъе бекьизе кколеб букIана I60 гектар ракьалъул. Кутабазда оцазул бакIалда ралел рукIана гIачи. Кваназе квен букIинчIо. Белалъ хурзал рухъизе рахъине гьарулел рукIана росулъ ругелщинал гIадамал. Норма букIана цо чиясе 500 квадратияб метр, ай щуго сотых. Щибаб бухъараб сотыхалъухъ бакъанида гьезие кваназе кьолеб букIана 100 грамм хенечIеб тIощалил – цIоросаролъ, ролъ, пурчIина. Гьеб хенолаан гIадамаз хIалтIудаса рачIун хадуб къаси, кверзул гьабаз. Норма гьабун щварал тIощалил мугьал гIолароан рокъор ругел лъималазеги жидеегоги кваназе. ГIадамал рукIана ракъун, кин бугониги хIалтIи гьабулеб букIана, гьабизе кколебги букIана. ГIемерал гIадамаз, руччабаз ихдал белалъ 4–5 гектар ракьул бухъун букIана. МуртазагIалиев МухIамадил хъизанлъун йигей Жариятица 7 гектар ракьалъул белалъ бухъун букIана. Узухъда, белалъ бухъун бекьараб кватIараб ихдал ракьалъ пайда кьечIо, гьеб соналъ I60 гектар бекьараб цIоросаролъул хуриса хаслихъе бакIарана гIицIго 400 кг хIокIида цIоросаролъ. Гьелъ хутIаралги язихълъана гIадамал. Колхозалда захIматкъоязда хадув щибго жо бикьичIо, гьелъул хIасилалда, росулъ баккана гIадамазда бакъул унти.",
        "1944-1946 соназда росулъ тIибитIараб ракъул унтиялъ бегизабуна росдал киналго гIадамазул 80-85 %. Байбихьана хвезе росдал чIахIияб гIелалъул ялъуни цебе кинаб бугониги чорхолъ унти букIарал гIадамал. Гьел соназда гьитIинабго нижер росдал 110–120 гIанав чи хвана. Хъизаналъул киналго хваралги ккана, гьединаздаса ккола Жамалат, Садикъбек, Цевехъан ва гьезул яц Бахай. ГIайизайи тухумалул жийго, ясал: Жувайрат, Рубайдат, Балкъис, Баил МуртазагIалил вас ШапигI, яс ПатIимат, МаллахIусен, чIужу, кIиго яс, Ажайил МухIамад, Парзулав, гьесул вас МухIамад, Айгунил МухIамад, гьесул вас, Асадуллагь, ГIабдулкарим, Рукъигат, Баил Жамалдин, ХIожолабазанил ГIабдула, Бейболатил МухIамад ва гьел гурелги цогидалги. ГIемерав чи вукъана бакъул унтуца хварал. Гьединаб язихъаб ва унтараб гIумруялда ругоиниги росдал гIадамаз цIикIкIараб кумек гьабулеб букIана немцазул фашизмаялде данде багъулеб БагIараб Армиялъе, ярагъ гьабизе гIарац бакIариялъе, кьолеб букIана хIалкIварас хIалкIвараб: цIулакьо, гьан, нах, хинаб ретIел гьабизе тIахьал, хъвалаан цIикIкIараб къадаралда рагъуе кумекалъе унеб заём кинабго рахъалъул квербакъи гьабулаан, росулъ ругел васал, вацал, умумул рагъда чIваразул хъизамазе ва гьеб гуребги тушбабазда тIад бергьенлъи босизе.",
        "Рагъ лъугIиялъул хабар дида лъана колхозалъул конторалда хIалтIулаго. ГIандалал райкомалдаса телефоналъ ахIана, жакъа рагъ лъугIанилан, ва немцазул армиялда тIад Совет Армиялъ бергьенлъи босанилан. Гьеб букIана роцIараб, бакъ щвараб ихдалил къо. ГIадамал хIалтIуда, авлахъазда рукIана. Росу гIадамазул цIун бугеб гIадин, дица дир бугеб гьаракьалъ ахIулеб букIана, жакъа, 1945 соналъул щуабилеб маялъ немцазул фашизма щущахъ биххизабунилан. Гьеб заманалда дун векерана колхозалъул председательлъун хIалтIулев вукIарав Шагидов Хъазамида рохел бицине. Дида гьев рокъов ватичIо, хIалтIухъабазда аскIове авлахъалде ун ватана. Гьениб ватана нижер райкомалъ вакиллъун витIун вачIарав ГIандалал райкомпартиялъул лъабабилев секретарь Мусаев МухIамад. Дица гьеб хабар бициндал, гьес дир горбода къвал бана ва къочана. Гьесул бадиб магIу хулана, дидагоги яхI гьабизе кIвечIо. Гьеб букIана гьелде щвезегIан араб дир гIумруялда жаниб лъугьарал, рагIарал, рихьарал рохелазул бищунго кIудияб рохеллъун",
        "ГьебсагIаталда хIалтIудаса халкъ росулъе ахIана. Данделъана кинабго росу. АхIичIониги, рачIана хараби ва бусаде ккарал унтаралги гIисинал лъималги. Рохалил митинг рагьана гьалмагъ Мусаевас. Гьес рагъ бергьиналда лъугIиналъул, БагIараб Армиялъул, бахIарзазае реццалъул, немцазулгун халатаб заманалда гьабураб рагъда Совет халкъалъ ва гьелъул рагъухъабаз рихьизарурал гIурхъи гьечIел чIахIиял гьунаразул хIакъалъулъ бицана. Рагъда чIварал бахIарзазе кидагоялъе рецц кьуна.",
        "Митингалда гIахьаллъарал гIемер рохиялъ гIодулел рукIана, киназулго рекIелъ къараб гулла гIадин букIараб рагъул гьаракь къотIана. ГIадамазул ботIролъе цIиял пикраби, анищал, мурадал рачIана. Жидерго, жидер хъизаназул, росдал, районалъул, улкаялда букIинеселъул рахъалъ ургъизе, дандбазе, хIалтIизе ракълил заман тIаде щвана.",
        "Рагъде арал гIолохъабазул щивасул батIи-батIияб къисмат ккана: цоял чIвана, цоял хвана, цойгидал лъукъун, сакъатлъун тIадруссана, цогидалин абуни, араб бакI лъачIогун тIагIана.",
        "Рокъоре тIадруссана:",
        "Рагъда тIагIана, чIвана, хвана:",
        "Рагъдаса хадуб росдал колхозалъул магIишатги цебетIезе байбихьана. 1946 соналъ колхозалъул председательлъун тIамуна рагъдаса вуссарав росуцояв ТIагьиров МухIамад. Колхозалъул авлахъалда хIалтIизе тракторал, молотилкаби, цогидабги росдал магIишаталъул техника щвана. ЛъикIлъана хурул бачIин, гIи-боцIиялъул къадар дагь-дагьккун цIикIкIине байбихьана, цIикIкIана боцIул пайда кьей. Колхозалъул гIиязе кьуна Гъазиюрт хъутан, балъхъадерил мугIрул, цIикIкIине байбихьана колхозниказул з/къоязда хадуб кьолеб мухьги.",
        "1947 соналъул ихдал ТIагьиров МухIамад тIамуна мадугьалихъ букIараб ЦIияб ЧIикIаб росдал колхозалде председательлъун. Гьесул бакIалде тIамуна гьелде щвезегIан гIиял фермаялъул заведующийлъун вукIарав Дациев Даци.",
        "Гьеб заманалда гIумруялъ гьитIинав, гьединаб хIалтIиялъе жиндир хIалбихьи гьечIев чи вукIаниги, Дацица хIалтIуде байбихьана гъирагун, жиндаго божилъигун. Гьес хехго лъазабуна, бетIерасе хьвадизе гьаризе кколел хасиятал, гIамалал, гьесда лъана колхозчагIазул лъил, кинаб гьунар, махщел бугебали, щивасул бажари, пикраби, гьезул щивасул кинаб бербалагьи бугебали хIалтIуде гьесие гьесул председательлъиялъул хIалтIиялъе гIадамаз цIакъго цIикIкIараб кумекги гьабуна. Лъаледухъ хисана колхозалъул экономика, хурул хIалтIаби тIуразариялъул рахъалъ колхоз лъугьана церетIурал колхозазул мухъилъе, гIи-боцIиялъул къадарги лъаледухъ цIикIкIана.",
        "1954–1955 соназде колхоз лъугьана районалда бищун цебетIураб магIишатлъун. ГIиял фермаялъул хIалтIи цIакъго цебетIун ана, нижер гьитIинабго росдал гIиял къадар анцIазаргоялдаса цIикIкIана. Хасалил хъутаби гIоларого рукIиналда бан, колхозалъе тIаде хъутабиги, ХIасанай, Шава ва цоги совхозалдаса ракьги кьуна. 1955 соналда колхозал кIодо гьарулелъул, нижер колхозалде тIаде жувана Гергентала росдал колхозги. ХIасил, колхоз лъугьана магIишаталъулъ цебетIураб, экономиялъул рахъалъ щулияб колхозлъун. Гьел соназда гIиял фермаялда хIалтIулев вукIана жинда гIиял хIалтIи лъикI лъалев Дацил эбелалъул вац МухIамадов Хъарадагъ. Гьесги цIикIкIараб квербакъи гьабуна гIиязул ферма цебетIезабиялъе. Гьелдаго цадахъ колхозалъул рукIана 150 гIака бугеб рахьдал ферма, 135 хьвади бугеб чуязул ялхъи, гIанкIабазул ферма, наязул ферма ва цогидабги.",
        "1946 соналъ колхозалъул председательлъиялдаса рещтIаралдаса гIиял фермаялда заведующийлъун хIалтIана Шагидов Хъазанби. ГIиял фермаялъул хIалтIи цебетIеялъе цо къадаралъул хIалтIи гьабуна гIемерал соназ колхозалда нухмалъул хIалтIуда вукIиналъ махщел щварав, Шагьидов Хъазанбицаги.",
        "Ниж гочинарун рукIараб чачаназул Ножайюот район бугоан Хасавюрталдаса 35 км. рикIкIад, бакътIерхьудехун бугеб мугIрузул район. Гьениб, нижер Ахакьан цIар лъурав Балансу росу районалдаса Хасавюрталдехун 2 км. рикIкIадаб бакIалда бугоан.",
        "Дун, колхозалъул системаялда лъикIаланго хIалтIунги вукIун, ва Буйнакский районалда учёталъул хIалтIи, цогидал магIарул кватIун гIуцIарал колхозазде дандеккун, лъикI ва берцинго гIуцIунги букIун, ниж гьенире гочарал соназ дун райкомпартиялъ, прокуратураялъ гIемерав хьвадизавуна районалъул колхозазде, ревизия ва лъагIалил хIисабал гьаризе. Районалъул киналго росабалъе щвана дун чанго нухалда. Цо-цо гьениве араб мехалда моцI-кIигоги бахъизе кколаан. Гьелъ дие рес щвана нижер районалде гочун рачIарал, батIи-батIиял районазул гIадамазул гIадатал, гIамал-хасиятал лъазе. Абуни, магIарулалин аби гурони, магIарул мацIалдаса батIияб, жидерго хасаб мацI букIаралги рукIана. Сахъадерил, хъиндалазул, ракьусезул, гIадаталин абуни, щибаб росдал жиде-жидер хасал цоцаздаса тIубанго батIиял рукIана.",
        "1944–1945 соназда районалда баккун букIана бакъул унти. Рагъул заманги букIун, гIадамазул язихъаб рукIа-рахъиналъ, тохтурзабазул кумекги даруги тIубан щунгутIиялъ, кинабго районго унтуца тIатIала ккун букIана.",
        "РакIалда буго, Чарахъ росулъ хварал гIадамал рукъизе захIматкъоялги хъван, гIуцIараб бригада цадахъ ун, гьезие хабал рухъулаан.",
        "Уллубий росулъ, херал гIадамазул яслиян цIарги лъун, цо мина цIурал гIадамал ракIарун рукIана. Гьезда тIад ретIел букIинчIо, кинаб бугониги гъоркь партал букIинчIо. Щибаб къойил бакъул унтуца гьезул цо-цо, кIи-кIи чи холаан, кунеб жоги гьезул цIакъго унтуде дандекколареб букIана. Цо нухалда Дагъбаш росулъе ревизиялде ун рукIана районалдаса дкнги дунго гIадал бухгелтерзабиги. РУКIАНА ЦАДАХЪ РИТIАРАЛ. Хасел букIана цIакъ квачараб, бан букIана борхатаб гIазу. Цо къоялъ радал ниж хIалтIулел рокъове вачIана цо кIудияв чи. Почалда цеве гIодов чIун, гьес гIемераб мех бана. Хъулухъалъ нижехъе рачIарал цогидал чагIи, хъулухъ тIубан, нахъе индалги, гьев чи гьенив гIодов вукIаралъувго чIун вукIана. Ахир, дица гьесда гьикъана, мун щиб ишалъ вачIарав чиян. Нижеде бахъизе гIарза жо щиб дур бугебан. Гьес бетIер эхеде борхана, жив нужехъе вачIарав гурин, росдал советалде вачIун вукIанилан бицана. Жиндир чIужу йигила хвезеги хун, юкъичIого. Жидеца цойгидаб рокъоехун йосун, гьений лъун, кIиябго къо бугила. Гьелъие хоб бухъизе кумек щоларила, гьеб бицине вачIун вукIанила росдал Советалдеян. Дидаго гьединаб жоги цебеккун бихьун букIинчIого, дица гьелда гIажаиблъи гьабуна.",
        "Росдал советалда председательлъун вукIана ригьалдаса арав дирго цIаргIахьал ХIажимухIаммад. Дун гьесухъе вилълъана гьеб хабаргун. Гьес абуна, валлагь, вац, цIаргIахьалила, гIолохъабаздаги чIалгIун бугила гIемер хоб бухъизе хьвадун. Дирго рокъоб щибго турут-таргьацин хутIичIила, хварал гIадамазда мусруялъе балагоян. Кин бугониги жинца хIаракат бахъилила гьей чIужу ракьулъ лъезе кIоларищан. Гьес дида абурабги бицун, дица херавги рокъове витIана, ва дида гьебги кIочана. Гьеб сордоялъ бахъана кутакаб буран, пуна, бана гIазу, лъабго мехелъалъ гьоркьоб къоичIого. ГIазул гIансиязул кутакалъ росулъ цоцаде чи къотIана. Дагъбашдерил гIачиязул ферма букIана росдадаса 6–7 километраялъ рикIкIад. Щиб гьабуниги, гьури пуй гIодобцинчIого, гьенибе нух бахъизе кIвечIо. Лъабабилеб къоялъ дунял роцIцIана, гIадамал къватIире рахъана, фермаялде нух бахъизе росабалъа киналго гIолохъаби рахъинаруна. Гьез рухнуз гIазулъан сухъмахъ гьабулеб букIана, хадур руччаби рукIана, магьал цIун рагIи-бугIаги босун, фермаялде унел. Фермаялде щведал, гьенир ракъуца хун батана 15 гIака, цоги гIемер гIодорккаралги ратана. Гьеб къоялъ къаде вачIун, печалда цеве гIодов чIана довго херав чи. Дица, мун гьанжеги гьаниве щибизе вачIаравин гьикъидал, гьес абуна жеги хварай лъадул жаназа добго рокъоб жаниб бугилан.",
        "Дун, дидаго цадахъ ругел гьалмагъзабиги рачун, гьей гIаданалъе хоб бухъизе къватIиве вахъана. Конторалда цун, тIадехун рукIана хабал. Ниж гьенире унел рукIин лъайдал, росдал гIолохъабаз, хадур рачIун, ниж гьенире риччачIо. Кин бугониги, гьез, цIорараб ракьалда хобги бухъун, йосун ячIун, гьей гIадан ракьулъ яхчизаюна.",
        "Нижер росулъги, гьедигIанго гьечIониги, цо къадаралъул гIунгутIи букIана хварал чагIи рукъиялъулъ. Чачаназул кIиго бакIалда буго нижер Ахакь росдал хабал агьлу. Бакъул унтуца гIадамал хвезе лъугьараб мехалда, гьел рукъизе байбихьана санагIат ккаралъур. ТIаса авалалъ лъолел рукIана тIасияб хабалалъ, гъоркьияб авалалъ росурагIалда бугеб гъоркьияб хабалалъ. Гьедин гIадлуги гьечIого, рукъана нижер хварал. Дир эмен Абубакар, доб заманалда гIадамазул хвалил рукъиялъул иш тIубалев чилъунги вукIун, гьес щибаб нухалъ жамагIаталъул чагIазда абулеб букIана, гьеб гIадлу гьечIолъиги хвезабун, цо багъилаб бакIалда хабал кквезе бугилан. Гьедин абуниги, жидерго гIагарав чи хведал гIадамал кинго разилъулел рукIинчIо гIаданго вукъичIеб бакIалда жидерго чиясул янгъизаб хоб гьабизе. Гьедин ана 1947 соналде щвезегIан. Гьеб соналъул ноябрь моцIалда хвана дир яц ПатIимат, цо лъагIелцин бачIев вас ХIамзатов ХIамзатги нахъе тун (ГIумаханил ХIамзат). Гьебмехалда тIубазабуна инсуца жиндирго мурадлъун букIараб хабал гIуцIиял суал. Гьес, живго инеги ун, хобалъе бакI ккуна росулъа районалде унеб нухда квегIаб рахъалда бугеб лабаллъиялда. Гьелдаса хадур хварал гIадамал гьенир лъуна ва гьениб гьитIинабго Ахакьдерил хабал агьлу хутIана.",
        "Хадусел соназда нижер районалъул чагIи, дагь-дагьккун, цого гIамал-хасияталъул цого гIадаталъул гIадамаллъун лъугьана. ГIемерал гIадамал цоцазул ракI-ракIалъул гьудул-гьалмагъзабилъун лъугьана, хасго нижер росдал гIадамалгун. Гьелъие кIудияб квербакъи гьабуна росу районалде цIакъго гIагараб букIиналъ. Цоги рахъалдасан Ахакь рукIана Буйнакск шагьаралда гIагарда росулъа рачIарал, культура-лъаялъул рахъалъ гочун рачIаразе росабазул гIадамаздаса церетIуралги.",
        "Росулъа гIемерал гIолохъаби хIалтIана районалъул учреждениязда жавабиял ишазда. ГIемерал чагIи хIалтIана учительзабилъун ва цогидал хIукуматалъул хIалтIабазда, хIатта мадугьалихъ ругел Рикьабин цIар тараб районалдагицин рукIана нижехъа гIолохъаби.",
        "Район мугIрузулаблъун бугониги, гIадамазул магIишаталъе квешаб бакI букIинчIо. Гьенир рукIана ахал, хасго гIемераб букIана цIулакьо, киналго ахалго ва гIемерал рохьил тулбигицин цIулакьодул рукIана. ГIемераб гIарац босулаан цIулакьодухъ. Гьеб бичизе районалъул гIадамал, гьездаго цадахъ нижералги, рикIкIаде шагьаразде унаан ва гIемераб гIарацгун тIадруссунаан. РакIалде кколаан, гьанже гьаб районги гьенир ругел гIадамалги гIумруялъго гьедин вацлъиялда гьенир хутIилилан, амма гьеб гьелда лъугIичIо.",
        "1955 соналъул сентябрь моцIалда дунги нижехъа ГIабасов ХIажиги ритIана районалдаса Москваялде сельхозвыставкаялде, гьанжесеб ВДНХялде. Гьеб букIана, рагъдаса хадуб с/х выставка рагьун 2-3 сон араб заман. Дагъистаналъул къукъаялъул бетIерлъун витIун вукIана дун. Кинабго республикаялъул вукIана 23 чи. Дун Москваялде щолев вукIана тIоцеве. Киданиги гьениве щвечIев дие цIакъ кIудияб асар гьабуна цохIого Москва бихьиялъ. Нижеца гьениб бахъана I0 къо. Хьвадана выставкаялъул киналго павильоназда. Росдал магIишаталъул дол соназда букIараб кинабго цебетIей бихьана. ЦIакъго берцинал рукIана гьанжего-гьанже гIун рачIунел выставкаялъул пихъил ахал, площадал, рукъалъул хIайваназул фермаби, гIалхул хIайванал, роржунел жал хьихьулел бакIал, чуязул, болъоназул, гIачиязул батIи-батIиял тайпаби, гьабзазул рикIкIен гIемерал тайпабазул, кьеразул, лугбузул кIудияб къватI. ХIасил: гьениб кинабго гIажаибабги берцинабги бугоан.",
        "Ахираб къоялда ниж рачана хасаб автобусгун Москваялда сверизе. Ниж щвана Кремлялде жанире. Гьениб бихьана гIурус пачазабазул доб заманалъул рукIа-рахъин, гьезул хобал ругеб мавзолей, батIи-батIиял роценалъул гIарадаби: царь-гIарада, цIарь-цIумур, нилъер хIукуматалъул бутIрул жанир хIалтIулеб мина, гьезул щибав хIалтIулел кабинетал. КьучIдасанго цадахъ лъикIаланго манзилалъ нахъеги цIан ункъо тIалаялъул кIудияб минагун тIад нахъеги ункъо мина бараб Моссоветалъул рукъ, дол соназ бан лъугIараб Ломоносовасул цIаралда бугеб университеталъул борхатаб мина, цогидаги, дол соназ гIадамал рихьизе рачунел рукIарал Москваялъул киналго гIажаибал бакIал.",
        "Цо къоялъ дие хIажатаб-тараб босизеян дунги вахъана Москваялъул тукабазде. Дове-гьаниве свердулаго дун лъугьана ГУМалде. Гьениб кидаго гIалам гIемераб букIуна. Хасго гьенир гIемер дандчIвала улкаялъул рикIкIадаса къваригIараб-тараб босизе рачIарал гIадамал. Цо павильоналда цевесан унаго, дида цо гьаракь рагIана. Дун нахъе валагьидал, дида хадур рачIунел ругоан лъабго чи. Гьез дида чачан мацI бицунеб букIана. Дица гьезда гIурус мацIалъ, дун чачанав гурин, дагъистанияв вугин абидал, гьез гьикъана щиб миллаталъул, кинаб районалдасайин. Дица абуна дун магIарулав вугин Буйнакск районалдаса, чIараб бакI бугин ГIандалал район. Гьедин дица абидал, гьел цуцахъ ралагьана, ва мун Нажиюрталдаса вугин абун, релъана. Жалго гьел чагIи Ножайюрт районалъул чагIи гуроан, гьел ругоан Гудермесалдаса, амма ниж ругеб район гьезда жидерго район гIадин лъалеб бугоан. Диргун гьезул лъикIалан хабар ккана. Ахир, гьез абуна, жал ругила жидерго ватIаналде тIадруссине ихтияр гьарун, Москваялде гIарзалъ рачIарал чагIи. Жидер кинавниги 30 чи вугила гьанивго чIун, гьеб суалалда тIад хIалтIулев. КватIичIого жидер ишалде цIидасан халгьабизе бугила ва мухIканго жал, гочун, жидерго Чачаналъе тIадруссине ругила. Гьез бицунеб хабаралъ дун тамашалъизавуна, ва дида гьеб макьилъ бихьулеб жолъун ккана. Дица хIисаб гьабуна, кин гьединаб жо лъугьунебилан. Чачаналги Казахстаналде гочинарун, гьезул бакIалде дагъистаниялги гочинарун II сон араб мехалъ, кинабго жоги жинди-жиндир рукIалиде ккезабун, парахалъун хадуб, гьанже ургъун рахъун, цIидасан гьел тIадруссинари дунялалда лъугьунеб букIунеб жо гурилан.",
        "Дагъистаналдаса Чачаналъе гочинарурал росабазул гьениб гIуцIун букIана щуго район: ГIандалал, Рикьабский, Новолак, Веденс ва Курчалой. Гьел гьенире гочинарун хадур, гьел жанир чIарал росабиги, нижер Ахакь росу гIадин, риххун щущан рукIиндал, гьел кире нахъруссунелилан Дагъистаналде ккана дида. Дир пикруялъ гьеб хабар рекъечIо. Дица гьезда абуна, гьел чIорогоял анищал, хиялал ругин нужеран. Дунги гьездаса ватIалъана.",
        "1954 соналъ, ЗухIу хварай бакIалдаса рокъове вачIунаго, цIородасан квешго гIодовречIун, унтун, гIодов ккана дир эмен Абубакар. Гьелде щвезегIан гIумруялъул 84 сон букIаниги, гIумруялда жаниб жиндирго къаркъалаялда бихьараб гIакъубаялъги хIехьарал рухIиязги къуркьизавизе кIвечIев гьев, гьаб нухалда, ккараб унтуца тIуванго буснив лъуна. Гьелде тIадеги, ботIролъанги жагъаллъана. 6 моцI бана инсуца, тIагIарат гьабизе бугилан абизе гIакълу гьечIого, бусада лъун. Дир хъизан Зумрат гурого цIобалъе цIуяб жо рокъов гьечIев гьесиеги гьесие хъулухъ гьаби тIубанго бетIералде ккарав диеги цIакъ захIмат букIана инсухъ валагьизе. ХIасан (дир гьитIинав вац) гьеб заманалда ГIандалал прокуратураялда следовательлъун хIалтIулев вукIана. Гьелъ инсул кинабго хъулухъ дир бетIералде ккана. Гьесие гьабулеб хъулухъ дица лъидениги божун течIо. Инсуе рацIцIалъи гьабиялъул иш дица дирго хъизан Зумратиегицин гъукъун букIана. Дица хIисаб гьабуна, кин бугониги дир эмен гьелъие чир чи вугин, гIумруялъулъ гьитIинай гьелъие гьесул чороклъи бацIцIине расги бигьа букIинарин.",
        "ЗахIматаб унтиялдаса хадув, 1954 соналъул 13 июналда, гIумруялъул 84 сонги бан, хвана дир эмен.",
        "Чачанал тIадруссун рокъоре риччалел рукIиналъул доб дида Москваялда рагIараб хабар нижер районалда ва Хасавюрталда дагь-дагьккун гIадамаз бицине лъугьана. 1956 соналде гьеб уяб жолъун гIадамазда гьоркьоб тIибитIана. Гьел риччаялъул загьираб хIукму газетазда къватIиб хъвачIониги, цере-цересел чачанал жидерго хъизабигун рукъалъул къай-матахIгун Хасавюрталъул маххул нухалъул станциялде рещтIине байбихьана. ТIоцере гьел, гьадинго, ихтиярго гьечIого рачIунел чагIи ругин бицунаго-толаго, къокъаб заманалда жаниб Хасавюрт чачаназул хъизаназул цIуна, ва дагь-дагьккун гьел районалъул росабазде гочине байбихьана. Гьеб заманалда нижер росдадалги районалъул цогидалги росабазул гIадамаздаги цебе чIана цIакхго захIматаб суал. Ниж, 13 сонги чачаназул росабалъ бан, росдал сахалщиналин абулелги гьенирги рукъун, гьениса къватIире рахъине кколел руго. 1956 соналъул ахиралде, 57 соналъул байбихьуда росулъе гочун рачIана чачаназул гIезегIан хъизанал. Кинниги ниж гьез тарал рукъзабахълъидал рукIарал, нахъруссун рачIарал чачаназул хъизанал, цо рукъги эркен гьабун, гьенир тезе ккана. Гьеб заманалда нижеда хIукуматалъ абулеб жо букIинчIо. Бицен букIана, нижги гьелги журан, гьел росабалъ чIезе кколилан. Амма гьеб букIана лъугьине рес гьечIеб жо, щайгурелъул, цо бугони, ракь букIана Дагъистаналъул гуреб ЧИАССралъул. Ниж кколаан, нижеего бокьун, Дагъистан тун арал чагIилъун. КIиабизе, нижеда абулеб букIана, гьабсагIат нужго жанир ругел минабазда бетIербахъиги гьабун рукIинин, чачаназин абуни, хIукуматалъул ссудаялъул кумекалдалъун жидеего цIиял рукъзал разе ругилан. Гьел бетIергьанал минабиги гьезул участкабазда тIощелги гъутIбуздаса пихъги бакIарун, гьенир хадурккун чIей сунданиги релълъенчIеб жо букIана. Гьелъ, жамагIаталъ хIукму гьабуна, кирехун гочаниги. чачаназул ракьалдаса Дагъистаналъул ракьалде гочине.",
        "ГIемерал данделъаби, кIалъаял ккана нахъруссун гочиналда тIасан. Росуцоязул кинго рагIи дандекколеб букIинчIо. Росдал херал чагIазе бокьун букIана чIунтараб, бихараб, жаниб киналго гъутби ракъвараб Ахакье тIадруссине. ГIисинаб гIелалъейин абуни бокьун букIана кирехун ругониги, авлахъалъул ракьалде гочине.",
        "Ахакье гочиналъул суал цебе бахъидал, гьелде дандечIолеб букIана республикаялъул нухмалъулелги. Гьез абулеб букIана, ЧIикIаб ГЭС къайдал, лъел хIор бахине бугин Ахакье, ва гьеб тIубанго хIориде гъоркье ккезе бугин. Чанго нухалда МахIачхъалаялде араб делегация, гьеб хабарги бицун, гьениса нахъбуссун бачIунеб букIана.",
        "Нижер росу гочине бихьизабун букIана Пельтиевский станция. Гьенире балагьизе кIиго машина цIурал чагIи рилълъана. Гьелгун дунги вукIана. БакIалда щабго багьана букIинчIо. Кин бугониги, гIадамазул ракIал цоцалъ ритIун рукIинчIолъиялъ, гьенире гочинги лъугьинчIо. Ахир, росу кIийиде бикьана. 30–40 гIанаб хъизан, жалго бокьун, Хасавюрт районалъул Питомникияб совхозалде гочун ана, хутIараз гьенире гочине къабул гьабичIо.",
        "Гьеб заманалда нижер чачаназул Ахакь букIана кIиго колхоз: цояб – нижер, цоябги нижер колхозалъул цIарги лъураб, чачаназул. I957 соналъул хасел тIаде гIунтIулеб букIана. Хадубккун добаго чIезе рес букIинчIо колхозалъул гIемераб гIи-боцIиялъе ва членазул хIайванал-гIиязеги кваназе жоги чIезе бакIги балагьизе кколеб букIана. Гьелъ хIукму ккана росу гочиналъул суал чIванкъотIун тIубазегIан, киналго Бабаюрталда букIараб Гъазиюрт гъутаналде гочинабе. Гьедин гьабизеги гьабуна. Росулъа цодагьал хъизанал, жалго ратIалъун, Буйнакскиялдеги ун, хутIараб росу колхозалъул машинабазда гочинабуна Гъазиюрталде.",
        "Колхозалъул гIи-боцIуе хъулухъ гьабулел гIадамазе рарал дагьалго минабахъе гочинабуна нусгогIан цIараки. Гьенир кIи-кIи, лъаб-лъаб хъизан цо рокъор ва гIияздаса тIокIал сараязда, бокьазда жанире рещтIинаруна. Колхозалъул председательлъун вукIарав Дацица цIакъ кIудияб хIалтIи гьабуна росуцоязул хъизанал-рукъзал парахат гьариялъе. Гьезул гIи-боцIуе колхозалъул рагIи-хералдасан гьабуна кумек.",
        "Гьеб соналъул колхозалъул лъагIалил хIисаб кьуна Бабаюрт районалде. Гьелда цIарги букIана Бабаюрт районалъул Гъазиюрт росдал М. Горькиясул цIаралда бугеб колхоз.",
        "Колхозалъ лъикIаб бачIин кьуна колхозниказул хIалтIул къоязда хадуб, щибаб захIматкъоялъе кьуна цо-цо килограмм гIиял чIагояб гьанги, 10 гърущ гIарацги, гьелдаса батIа тIощелги. Киналго колхозниказе бикьизе батIа гьабун букIана азарго гIиялъажо. Цо-цо хъизаназе захIматкъоязда хадур щвана 50–60 гIанаб гIиялъажо. Гьедин нижер колхозалъ хасел-их тIамуна Гъазиюрталда. Кин бугониги, росу чIолеб бакIалъул суал цебеса бахъун букIинчIо. Щибаб къойилин абуниги ракIариялда, къецал, бахIсал рукIунаан чIолеб бакIалда тIасан. Щиб жо гьабизе кканиги, гьелъие квалквал гьабулеб букIана гIадамазул рагIи дандеккунгутIиялъ. Цо хъизаналъул чагIазулги рагIи дандекколеб букIинчIо, цояз абулеб букIана Ахакье тIадруссинилан, цоялин абуни чIолел рукIана, кирхун ругониги авлахъалда чIелин абураб пикруялда. Гьелъ гIаммаб пикруялда росдал хIалтIи тIубазабизе гьанжеги квалквал гьабулеб букIана.",
        "1958 соналъул ихдалалде, гIадамал цоцалъ къацандулаго, рекъолаго, хIукму ккана гьеб нижерго гъутаналда росуги бан, гьенир чIезе. Гьелда разилъана киналго гIадамалги. Ахир, данделъун, хIукму гьабуна республикаялъул органазда гьаризе Гъазиюрт гъутаналда ниже росу ккун, чIезе ихтиярги кьеян ва росу базе къарзалъ гIарацI, тIагIел биччаян. Нижер гьеб хIукму МахIачхъалаялде щвелелде, ниж жанир ругеб гъутан кьун батана ГIахьвахъ районалъул росабазе, ва вачIун вакилгун, нижеда лъазабуна хехаб заманалда жаниб нижеца гъутан эркен гьабизе кколилан. Гьеб хабаралъ ракIал унтараб жамагIаталъул делегация нахъеги къокъана МахIачхъалаялде. Гьеб нухалда гьезда я гIадлу ялъуни намус лъачIо. Обкомпартиялъул минаялда гъоркьги чIун, гьез жидерго бугеб унти ахIдон, хъуйдун бицунеб букIана. Гьез тIалаб гьабулеб букIана, Гъазиюрт лъиего кьечIого жидее росу базе тейилан, гуреб батани, жал хIукмуги гьабун, нижерго росулъе Ахакье риччаян.",
        "Гьеб заманалда Совет министралда Чачаналъа росаби Дагъистаналде гочинариялъул ишалъул жавабиявлъун вукIана Азиеван абурав лакав. Гьесде гIемер ккун букIана нижер ахакьдерил суалги. Ахирги, рес къотIарав гьес, Данияловасда дандги бан, ниж Ахакье риччаялъул суал ниже бокьухъе тIубазабизе ккана. Колхозалъул председатель Дациевасда, жамагIаталъул вакиллъун гьениве вилълъарав Шагидов Хъазамида ва гьелгун цадахъ гьениве ахIун вукIарав колхозалъул кIудияв бухгалтер дидаги абуна, ниж Ахакье риччазе хIукмуялъул проект хъваян. Нижеца гьеб хъвана. ХIукумуялда бихьизе гьабуна М.Горькиясул цIаралда бугеб нижер колхоз Ахакь росулъе гочинабизе, гьелъул ихтияралда кьезе 1944 соналъ гьезда кодор рукIарал киналго ракьал, гIурхъиялда рекъон ва росдае ссуда, тIагIел биччазе, ниж гочинаризе транспорт битIеян ва ниже къваригIунеб кинабго жоялъул тIалаб гьабеян гьеб хIалтIи. Буйнакск райисполкомалда гьеб заманалда председательлъун вукIарав ШихсагIидов ГIисада тIадаблъунги гьабизе. Гьеб хIукмуги босун, ниж гьебго къоялъ Буйнакск исполкомалде щвана. ШихсагIидовасе хIукмуялъ лъикIаб асар гьабичIо. Гьесул кьер хисана, ва гьес рагьун абуна, жинца нижее гочине машинабиги кьелила, минаби разе гIарацги кьелила, амма я лъим, я квен кьеларила. Гьелъие гIилла букIана, ниж гочунеб росулъ букIинчIо лъим. Росу гочун бачIун рещтIунеб бакIалда, росуги базе ккараб мехалда дагьаб лъимищ хIажалъизе букIараб. Кинго рес букIинчIо, хIукму къабул гьабун букIана ва чара гьечIого ниж росулъе гочине кколин рукIана I3 июналда I958 соналда. Буйнакскиялдаса гIемераб машинаги битIун, ниж Гъазиюрталдаса нижерго умумузул росулъе чIунталие буссараб Ахакье гочана.",
        "Дир хъизанги дунги къай тIад лъураб кIиябго машинагун бакъанил гIужалъ Ахакь рещтIана ва биххичIого хутIун батараб росдал мажгиталъул къадал ракьанде нижеца къай бахъана. Гьеб къоялъго гьениб лъимал чIезе къадада гIордулги разарун, тIад турталги ригъун, хъошги бан ниж гьенир парахалъана, росулъ рихичIого ратана ГIисагайил кIитIала мина, Шагьидасул Хъазамил, ЗухIуязул, Алиханил, Садикъбегил Алхасил Гъайирбегил, ГIабдулбасирил, Алхасил Шайихил гIадинал минаби. Росуги санагIат ккара-ккаралъур – цоял рукъзабахъ, цоял бокьахъ, фермабазухъ, азбаралъур жидеего санагIатал бакIалги гьарун, гьенибе къай-матахIги бахъун гочун тIубана. Гьесдасан байбихьана Ахакьдерил цIияб чIаголъи-гIумру.",
        "Киб щиб гьабизе кканиги, росулъ ялъуни сверухъ гIагарлъуда лъим букIинчIо. Гьекъезе лъим босизе ине кколаан МагIанил гьаба бараб, нахъа лъаралъул кIкIалал ахаде. Гьениса цо нухалда гIеретIгун лъел цIун рачIинеги къваригIунеб букIана 3 сагIат заманалъул.",
        "Ишкарталиса сунца бугониги лъим баччизе росулъе нух букIана квешго. 14 соналъ рехун тарал нухал цIадал иххаз тIуранго пайдаялдаса рахъизарун рукIана. Гьеб кинабго дандебосараб мехалда, ниж, росуго цадахъ, чIунтарав, бакъвараб, жанибе нух гьечIеб бакIалде гочун рачIин цIакъго кIудияб ахIмакълъилъун рикIкIине кколаан. Гьедин абулаан нижеда, нуж щиб жоялде хиял-пикругун гьанире рачIирал чагIиян. Нижер колхозалъул гочун цадахъ бачIана 320 чIегIархIайван, гьелдасан 70 гIака, 6400 гIи, 2 трактор, 3 автомашина ва цогидабги. Гьеб кинабго бачIинахъего рещтIинабун букIана нижер гъутан Гъангъалиялда. Гьеб соналъ колхозалъул кибго щибго бекьараб жоги букIинчIо.",
        "Колхозалъул бетIерлъуда председатель Дацида цере рукIана тIуразаризе колел цоялдаса цоял захIматал чанго суал. ХIажатаб букIана, хасел тIаде щвелалде, гIадамазе жанир чIезе минаби разе, гIи-боцIиялъе цIидасан хъутаби гьаризе, гьезие рагIи-хер хIадуризе, росулъе машинабазул нухал рахъизе, лъел ургъел гьабизе. Кинал захIмалъаби цере ругониги, росуцояз гъуждул гурана: дун хIаким, дун вакил, дун херавин, унтаравин абичIого, киналго цебе бата-батараб хIалтIи гьабизе журана. ЖамагIатго цадахъ рахъун, 3-4 къоялъ субботникал гьарун, Ишкарталире щвезегIан нухал къачIана, минабазе гамачI хIадуризе журана. ГIисинал чагIи лъарагIалде боцIуе хер бецизе ана.",
        "Балагьарал чагIаз, гьал киналго тIурарал гIабдалзаби ругин абилеб хIал букIана гочун бачIараб росдал. Щайгурелъул гIадамасулги хIайваназулги гIумруялъе бищун цебе хIажалъулеб лъим росулъ киб гурин росдада сверун 3-4 километраялъгицин букIинчIо. Кин ургъаниги, гьенибе гьеб цIалел, бачIунел ресалги рукIинчIо, амма гIадамал, щаялиго, гьелъухъ ралагьулел рукIинчIо. Гьез, сундеялиго божилъиги гьабун, росу базе къасд гьабуна магъилъ. Республикаялдаса вачIарав чияс росдае планал гьаруна, щибаб рукъалъе 0,I5 га хIисабалда участкаби кьуна ва гьениб жаниб мина базе бакIалъул гIурхъи гьаруна. Магъил кIкIалал бетIералдаса байбихьун, лъар халаса, басрияб росу букIараб бакIалде гIагарлъизегIан, 120 рукъалъе планал къотIана. Ахираб къоялъ, киналго гIадамазул цIарал хъварал можралги шишаялде жанире ран, байбихьана можрал рахъизе. Кьварун бакъвараб ганчIил чархил, зазил цIурал ракьул кескал, ахIун цIаргун, гьаб дуе, гьаб дуейилан, кепалъего гIадин, релъанхъилаго, рикьана росдал гIадамазе. Щаяли лъаларо, гьединаб чIунтелалда жиндие можрица щвараб участокалда кIудияб хазинадул бетIергьанлъун вахъарав гIадин, рекIелъ рохелгун балагьулел рукIана киналго.",
        "ХIасил: росдае бакI бикьана, щивас жиндирго участокалъул дазаби (гIурхъаби), рукIинесел мадугьалзаби лъазаруна.",
        "1944-абилеб соналъ, росу тун унел нижеда, тIадруссун рачIараб мехалъ батана кинабниги 5-6 рукъги, биххичIеб росдал мажгитги. Гьезда гьоркьоб бищунго цIунун бугоан ГIисагайил мина, цойгидалщиназул кьучIалгицин хутIун гьечIоан.",
        "Хасалоялде заманги гIагарлъулеб букIун, гIадамал минаби разе журана. Цояз тIубан минаго базе, цойгидаз заманалъул базе кьучIал лъун хIадурана. Гочун рачIарал чагIи абун, нижер щибаб рукъалъе доб гIарцул I5 азарго гъурущ кьуна минаби разе. Гьеб гIарцудаса колхозалъ росана Буйнакскиялдаса 25 хъорщол финский мина. Гьел минаби рай лъикIаланго хехлъизабуна ва, I958 соналъул хасел тIаде щвелалде, чанго берцинал цIорол рагъаби ругел минабиги жанир рараб Ахакь росу цIидасан бахъун чIана.",
        "Ниж росулъе гочун кIиго моцI иналде, июль, август моцIаз радал чвахун цIадазда хадуб бачIана росдада гьоркьосан унеб лъар. Гьелъ букIана росдае бищун хIажатаб жоги. Дица цебе бицараб хIалалда, сверухъ 4-5 километраялъул манзилалда хIайваназе гьекъезе лъим гьечIеб бакIалда гочун росдае лъим щвана. Гьелдаса хадуб гIадамазул хIалтIуде цIакъ гъира бахъана, минаби рай, жиндир участкаялда ах гIезаби цIакъго бергьун цебетIуна.",
        "1961 соналде Ахакь росу лъугьана тамашаго берцинаб ва чIухIараб бакIлъун. Гьенир рукIана гьанжесеб заманалда цIакъго цIияблъун кколеб букIараб, чIахIиял, берцинал цере цIорол рагъабиги ругел, цо гъатал ва кIигъатал минаби. Керчал цIулакьодул, гIечул, ахбазаналъул ва хасго риидал барщулеб ахакьдерил гениян цIар букIараб генул гъутIбуз берцин гьабун букIана росу. Гьелдасаги берцинго букIана росу бакьулъан унеб бацIцIадаб берцинаб лъар. Гьеб лъарал бетIералдаса басриял рахъалги къачIан, кIиябго магъилъе бачана лъим. Гьелъ росдал киналго участкаби ва колхозалъул пихъил ахал лъалъалел рукIана. Колхозалъ хIалтIи гьабулеб букIана ЛъагIриб ва Шаваялда. Гъангъалиялда рукIана гIиял ва гIачиязул фермаби, Шаваялда рукIана ролъул ва пиринчIалъул хурзал. гIемераб тIощел бачIунаан колхозалъе гьениса.",
        "1963–65-абилел соназда хаслихъе колхозалъе цо соналъ 850 тонна ролъул, гьединго 130-160 тонна пиричIалъул бачIунеб букIана. ГIемераб букIана харбуз, гьеб бичизе рехулеб букIуна Буйнакскиялде ва цогидал росабалъе. ГIадамазул магIишат лъикIго цебе туркIун ана. Щибаб захIматкъоялда хадуб кьолеб букIана 5–6 кг ролъул, гьединго гIарацги дояркабазе, механизаторазе лъагIалие 5 тонна ролъул ва 300–600 гъуруш гIарацги щолеб букIана. Участкабаздасан босулеб букIана лъикIаб бачIин роол гени, цIулакьо бичун, цо-цо хъизамалъе (лъикIал гъутIби ругел) 15–20 хъап цIулакьодул щолеб букIана. Гьединго 500–I000 кг роол гениги бичулеб букIана.",
        "ГIадамаз хIаракат бахъулеб букIана жидее хурзабахъ гьанжесеб стайпаялъул гIечул гъутIби гIезаризе. Кинавго чияс чIун рукIана «звезда», «шафран» ва цогидалги сортазул гIечул гъутIби. РакIалде кколеб букIана, гьанже нижер росдадаса берцинаб бакIги ва бечедаб колхозги Буйнакскиялда батиларилан. Гьеб битIарабги букIана. Нижер колхозалъ пачалихъалъе тIощел бичиялъул план 150-200 % тIубазе гьабулеб букIана. Гьедин, рахь, гьан, квас бичиялъул планалги цIикIкIун тIуразарулаан.",
        "1965 соналъул лъагIалил хIисабалда нижер колхозалъул хайирбукIин бахун букIана 68 проценталде. Цогидал колхозазе зарал кколеб мехалда, нижер колхоз букIана хайираб.",
        "КигIанго гIадамазул магIишат лъикI бугониги, гIоларел рахъалги росдае гIемерал рукIана. Росу сверухъ букIинчIо бекьулеб ракь, гIачиязул гIиязул фермаби ругеб Гъангъалиялде букIана 35 км, Шаваялдейин абуни – I50 км. Гьелъ хIалтIи захIмат гьабулеб букIана. Кидаго гьенире, росуги тун, хIалтIизе ине кколаан.",
        "1964 соналъ росулъе бачана ток. ГIадамазул рукъзабахъ раккана радио, приёмникал, холодильникал, телевизорал ва цогидалги электрикалъул тIагIелал. Гьелдаса хадусеб соналда колхозалда хвезаруна захIматкъоял, хIалтIарал гIадамазе (колхозчагIазе) чIезабуна, тарифалъул ставкаялда рекъон кьолеб гIарцул мухь, гьелъ хIалтIуде гъираги цIикIкIинабуна, лъикIаланго магIишатги борхана.",
        "Гьебго соналъул риидал бараб чваххун цIадал хIасилалда рачIана киданиги дир гIумруялда бихьичIеб кIодолъиялъул иххал, лъарал. Гьел кIанцIана рукъзабахъе, ахазде, хурзабазде. Лъаралда гIагарлъухъ рукъ бан вукIарав Хучбар рукъгун цадахъ лъаралъ восун ана. ГIемерал хадурги хьвадун, Хучбарил къаркъала, Чирюрталда гIурул рагIалде рехун батун, росулъе босун букъана.",
        "1969 сон колхозалъул магIишаталъе санагIат гьечIеб бачIана. Гьеб сон букIана ракъдалаб. Гьелъул хIасилалда кIвечIо колхозалда рагIихер хIадур гьабиялъул планал цIезаризе дагь бечIчIана гIачияздаса рахь, дагьго бачIана хуриса тIощелги. Гьел ва цогидал гIиллабазул хIасилалда колхозалъ сон лъугIизе гьабуна заралгун. Росдал лъар тIарадасанго къан, росдае бищунго чара гьечIеб лъел суал тIубазаби цебесеб иргаялда чIана. Гьеб суал тIубазелъун росдаса гIарацги бакIарун росана 7 км лъим бачине ротIрал, рухъана Ишкарталиса рахъарал росулъе щвезегIан трубаби рахъал. КIиго моцIалда жаниб Ишкарталиса лъим росдал бетIералде чвахизабуна. Гьекъезе лъим щваниги, участкаби лъалъазе лъим букIинчIо.",
        "Хажалтала (Хажил бакълъи) абун цIар букIана дие можрица щвараб, дица рукъ бараб бакIалда. Дицаги гьениб 58-аб. соналъ бана финский рукъ. Гьелда аскIобго бана гьитIинабго ганчIил минаги. Мина бан букIана борхатаб мегIералъул ракьанда. Цебесан унеб лъаралъги нахъа бугеб мегIералъги мина букIана гьоркьоб къазабун. Дир хуралда тIад букIана миккил рохьалъул лъикIаб кIудияб участок. Гьелда абулаан ТIагьирил рохьилан. Дун гьитIинав чи вугеб мехалда, дица гьанже рукъ бан бугеб бакIалда аскIоб, бакъда, букIана гьитIинабго рукъги. Гьений йикIана Хажай абулей, хур-рукъгун чIарай гIадан. Гьей цеего хун йикIана. Гьеб, минаги ниж росу тун инелдего, биххун букIана. Дир рукъалдаса 5-10 метраялъул манзилалда букIана лъар. Гьениб лъималаз бан букIан хIор. ЦIакъ берцинаб, гъутIбузул рагIдукь гьогьомараб гьеб хIорихъ чверделел рукIанан лъимал. Хасалихъе цIулакьо барщараб мехалда, гIадамаз, жиде-жидер участкабазда дандбитIун лъаралда жаниб тахил сеткабиги лъун, лъим сверизе гьабулаан ва, гьури бахъараб мехалъ, лъар халаса ругел чIахIиял цIулакьодул гъутIбуздаса гъун, лъеца бачIунеб цIулакьо гьениб чIезабулаан.",
        "Цебе заманалда гьеб талаялъул бетIергьаби (дида цIарал лъаларо), ГIарабиялъ магIишат лъикI бугин, бетIербахъи гьабизе бигьаяб бугин, гIадамаз бицараб харбидаги божун, бичун гьеб талагун, гочун ун руго гIараб ракьалде. Гьенире щведал, гъоб, бицунеб букIараб жоги гьересияб батун, гьел гьенир унтун руго ва мискинлъун руго. Хасало, цIадаб лъезе цIул щоларого, руччаби унел рукIун руго турпиги росун, цо гъваридаб кIкIалахъе, гьениса гьез рищулел рукIун руго хварал милъиршаби, гьезул турпиги цIун, рачIунел рукIун руго цIадар лъезе. Жидеца гьабураб гIантаб жоялда ракIбухIухун, жидерго язихълъи загьир гьабун, гьей чIужуялъ Ахакьа гIагарал чагIаз бачIараб кагътиде данде гьадин хъван буго:",
        "Дирго талаялда дун тарайани,",
        "Таргьа биххун горде гьабилароан.",
        "Миккил цIулал цIадахъ йикIарайани,",
        "ЦIадар лъезе хIанчIи рищилароан.",
        "Гьединаб къварилъи загьир гьабун буго Ахакь росу тун талихI балагьун ГIарабиялъе арал рос-лъадиялъ. ХIакъикъаталдаги, гьединаб бакI букIана Ахакь росу.",
        "Кин бугониги, колхозалъул магIишат нахъе ккеялъ, районалъул рахъалдасан росдадехун балагьи лъикIаб букIинчIо. Байбихьана колхозалъул бутIрузда гIайибал чIвазе ва гьел данделъабазда какизе. Гьединаб, рокьи гьечIеб, бачIана нижер росдае 1970 соналъул их.",
        "1970 соналъул апредалда В.И. Ленин гьавун 100 сон тIубаялъул пбайрам букIана. Гьениб колхозалда лъикI хIалтIарал хIалтIухъабазе кьуна юбилеялъул медалал. Гьезда гьоркьоб бугоан дир цIарги. КIудияб сракIариги гьабун районалъул вакилас кьуна гьел медалал.",
        "Росуцоял, сундухъго балагьичIого, жидерго ахакь, хурзабахъ гьабулеб хIалтIуде машгъуллъун рукIана, ва нахъа бачIине бугеб жо лъидаго лъалеб букIинчIо.",
        "14-абилеб маялъул къаде мехалъ, конторалда хIалтIулаго, цо кинабалиго гъугъаб гьаракьги гьабун, лъикIаб гучалда ракь кIобокIана ва таманабго мехалъ гьаргьадилеб букIана. Ниж рокъоса къватIире кIанцIана, кьурабазул, мегIералъул жакъалал бакIал тIутIун рачIунел рукIана. Дида гIумруялда жаниб гIезегIанго ракьбагъари бихьун букIана, гьабин абуни цонигиялда релълъараб букIинчIо. Къадемех букIиналъ, гIадамаз гьелъул кIудияб ургъелго гьабичIо, гьалъул-долъул бицунаго, къаси мех щвана. Бакъанида, накIкI-цIаги бачIун, цIад базе гIадин букIана. Ихдалил сордо къокъаб букIунелъул, гIадамал цоял кьижун, цогиялги кьижизе хIадурулел рукIана. Гьеб заманалда цойидасанго гIасияб гьаракьги гьабун, ралъдада тIад бугеб гама гIадин, ракь хьвагIдезе лъугьана. ТIоцебесеб туркIиялдаго къотIана токалъул канлъи, зоб гъугъазе ва перхезе лъугьана, базе лъугьана цIад. Ракьин абуни, лъалхьичIого, кIибикIахъдулеб букIана. ТIад ретIелго гьечIого регарал лъимал, гIодилаго, чIичIчIидилаго, къватIире кIанцIана. Нахъияб рокъой егун йикIарай яс Ирайгьанатиде тIаде шифоньерги бегун, гъоркье ккун ятун, гьебги нахъе гьабун, хехго рокъоса къватIие лъугьине гьаюна. ЧIегIераб сардилъ балеб цIадакь росу халаса ругел ракъзабазул азбараздасан рагIулеб букIана руччабазул чIичIи-гIоди. МагIардасан, нахъаса къотIичIого, рукъзабазде, гIадамазде тIаде гирулел рукIана кьурул гIусал, ганчIал. ТIоцебе, щиб гьабилебали лъаларого, цIадакь лъималазде тIаде юргъабиги ран, эхетун хутIарав диде цо кинабалиго пикру бачIана. Кинида вугев ясалъул вас (ХIажи) вегун вукIараб киниги кодобе босун, лъималги рачун, лъар бахун добехун бугеб майданалда бугеб клубалдехун дица хазабуна ва мадугьалзабаздеги ахIана: киналго, рукъзалги жалго тун, клубалда сверухъ бугеб майданалде ракIареян. Гьеб букIана щибго тIаде жоги бачIунареб, эркенаб майдан, щиб кканиги руччаби, лъимал парахат рукIине бегьулеб бакI. Гьеб мурадалда, росдал ахада ругел гIадамалги, хадур гIолохъабиги ритIун, руччаби, лъимал – киналго гьеб майданалде ракIарана. АскIоб бугеб складалдаса чадралги росун, тIад-гъоркь гьелги гьарун, киналго гьенир паракъалъана. Ракьин абуни, нахъаса къотIичIого кIибикIулеб букIана, кьураби тIулел, риххулел гьаркьазул зоб гъугъалеб гIадаб гьаракь рагIулеб букIана.",
        "ГIолохъабаз, сверухъ ругел гъутIбиги къотIун, гьениб кIудияб цIа бакана. Киналго бихьиназ, гьеб цIаялда сверун гIодоркIун сордо борчIана.",
        "10-13 соналъ цебе цIияб тIагIелалъ цIигьабун бараб росдаца тIабигIаталъул гIасияб багъариялде дандечIей гьабуна. Гьабин абизе росулъ биххараб бакI ккечIо. Сверухъ ругел мугIрул, кьураби тIутIун рачIун, нухал къотIизарун рукIаниги, минаби гIемер риххун рукIинчIо. ХъахIлъи балеб мехалда росдада тIасан роржун унел рукIана вертолётал. Хадусан лъана: нижер росдада гIагарлъухъ кIудияб кьуру тIун бачIун, гIор нахъбуссинабун букIун буго. Гьелъин абуни, хIинкъи кьолеб букIун буго ЧIикIаб ГЭС балезул «Гьудуллъи» посёлокалде тIаде кIанцIун гьеб гъанкъиялъе. Гьениб щиб жо гьабураб батаниги, нахъсверараб гIурул хIор, кIодолъизе течIого биххизабун, биччан буго, хIинкъиги тIаса ун буго.",
        "«Гьудуллъи» посёлокалъул гIадамаз, росу тун къватIире рахъун сордо рогьун буго гIор щвеялда хIинкъи гьечIеб борхалъиялда.",
        "Дунял рогьараб мехалда нижеда аскIоб букIараб Аччиян абулеб чIикIасдерил мархьида вукIарав цо чи вачIун, гIадамазда гьоркьов вихьана. Гьес, дида аскIовеги вачIун, жиндие телефоналъ ЧIикIаве кIалъазе бокьун бугила, канцеляралъул кIулал кьеян гьарана. Дица гьесда гьикъана, щиб лъугьун бугебин, мун ЧIикIаве кIалъазеян. Гьениб ракь багъаранин бицинехъин мун ватани, гьеб ЧIикIабги багъарун батилагуриян абуна дица. Аччиялда ккараб-тараб жо бугищин абуна гьесда. Гьес абуна жинда гьениб ккараб жо гьабин абун бицине лъаларин, цо тамашаяб лъугьа-бахъин ккун бугилан. Дидаго гIураб ургъел бугев дица, гъосул рагIиялъе гьедигIанго кIварги кьечIого, рекун, гъурун ругел телалъул хIубалги, тIутIурал кваралги рихьизаруна, телефонал хIалтIуларин, мунго хабар босун росулъе ани гурониян.",
        "Гьеб сордоляъ дида аскIор дир лъимал-хъизаналъул бащадал гурони рукIинчIо. Гьелъ дида гIадамаз бицунеб жо эхебе унеб букIинчIо. КIиго яс, ПатIиматги Зубайнатги Буйнакскиялда Педучилищеялда цIалулел рукIана, вац ХIасан хъизангун Буйнакскиялда рукъалъ вукIана, яс Чакар хъизан-лъималгун ЦIияб ЧIикIар рукIана, гьенивго I0-абилеб классалда цIалулев вукIана вас МухIаммадги. Гьезухъе щвезе арай хъизан Зумрат тIадюссун йикIинчIо. Дида аскIор ругел лъималги цогидал росуцоялги сахго хутIун ругониги, дир ракI букIана ЦIияб ЧIикIаб ва Буйнакскиялда. РакI сасунеб букIинчIого, дица Дацида гьарана дихъе кинаб бугониги машина кьеян, гьелдаги рекIун, Буйнакскиялдеги ЦIияб ЧIикIавеги ине. Дацица машинаги кьуна, гьеб бачунги колхозалда механиклъун хIалтIулев Абусултанил МухIаммадги витIана. Ниж росулъа хIалалъго гIадин рахана магIарде. ТIун рачIарал кьурабазул гIусал ругоан нухда. ХIонсал гьецIокъалгун росулъа гIолохъабаз нухдаса таризарун ругоан. Ниж магIарде рахана. Ишкартали росулъе щвараб мехалъ, бихьана хъерендерил росу тIатIала ккун, биххун. Ишкарталиселги росуги жибго тун, колхозалъул азбаралда, жидеего чIезе гIадинаб бакIги балагьун, гьенире руссун ругоан.",
        "Буйнакскиялда басриял минаби риххун ругоан, рукъзабахъ щивго чи гьечIоан, киналго, жидерго партал-къайги босун, къотIнор регун-рахъун ругоан. КIияйго ясги сах ятана, рокъосаги рахъун, къватIиб сордо рогьун бугоан гез.",
        "Ниж шагьар тун къватIире лъугьана. Нух босана Чирюрталде. Шагьар тун унаго, нухал ругоан бакI-бакIаздасан машина бачине захIматаб хIалалда, асфальт кьватIун, тIутIун ун. ЧIикIасел, росу бан тIубалеб бугониги, жеги гьенире гочун рукIинчIо. Гьезул цIиял минабиги тIутIун, риххун, тIохал тIун ругоан. Чемагулалъул бакълъиялда, церего тIун рачIун, кьер чIегIерлъарал залимал кьурабазда аскIор эхетун ругоан цIиял, гьанже тIун рачIарал гьездаса гIемерал чIахIиял хъиру-кьураби. Къалъилелдего щвана ЦIияб ЧIикIаре. Аллагьасул талихIалъ, гьениб доба гIадаб гучги батичIо, хъизан-лъималги сах-саламат ратана. Нижги, хантIан, тIадруссана росулъе.",
        "ГIадамал, конторалда, клубалда сверухъ чадралги чIван, гьенире гочана. Ракьин абуни, нахъаса къотIичIого, багъарулеб букIана.",
        "Нахъияб къоялъ рагIана, нижер росдада нахъа бугеб мугIрул ахада букIараб Агъийин абулеб утар тIубанго гочун ун бугилан. Ниж машинагун гьенире щвана. Гьеб букIана нижер гIадамал лъарагIалде унеб нухда букIараб жанир цIолбол ахал, пихъил гъутIбиги ругеб, цIаназул, боцIул машинаги бугеб бакI. Гьелъие лъугьараб - жо бихьараб мехалъ, бетIер сверизабулаан, доб машинаги, утарги, ахалги гьезего гьечIоан. Гьенир лъугьун ругоан ракьул, ганчIил чIахIиял мугIрул ва гъваридал кIкIалал. Гьениб букIараб хъизан ва гIисинал лъимал, рукъгун, ракьул мегIергун цадахъ гочун ун ругоан. Нахъаса къотIичIого багъарулеб ракьгун цадахъ балеб цIадгун, лахIчIегIераб сардилъ, гьеб хъизаналъул инсуца, рищун, данде гьарун ругоан гьенир рукIарал цIани, хIайванал. ХIамул, гьаби, кире аралали лъачIого, тIагIун ругоан, гьеб хъизамалъул бищун кIудияв васги кодовего щвечIого, гьенив ракьул кьурул чIваххиялда жанив ккун тIагIана.",
        "Аччиялда ккараб жоялъул хIакъалъулъ хехаб хабар тIибитIана районалдаги республикаялдаги. Гьениса рачIана хIакимзаби, гIалимзаби, суратал ва кино бахъулел чагIи. Гьеб лъугьа-бахъиналъ росдал гIадамазул рекIее хIинкъи ккезабуна. Радал балагьидал, росулъ гьединан абизе биххараб минаги батичIо, амма ракьбагъари лъалхъулеб букIинчIо.",
        "Цо чанго къо ун хадуб хабар ккана росаби гочинаризе ругин. Нижер росу, гъоркьияб-тIасияб Хъеренгун жубан Чабчахъин абулеб бакIалде гочинабизе хIукму гьабун бугилан рагIана. Нижер росулъ цо рукъцин биххун букIинчIо, бакI-бакIалда къадал жагъаллъун гурони, ккараб жо букIинчIо. Районалъул росабалъ ккараб бихха-хочиялъул хIисабалдайин абуни Ахакь росу I00 проценталъ биххун бугин хъван бугоан. Гьелъ бицунеб букIана ниж гочинаризе чагъана хъвалеб букIин, гьедин ккезеги ккана.",
        "Районалъул газеталда бахъун букIана, кинаб росу кинабгун жубан, кибе гочине бугебали. Гьелда бихьизабун букIана ниж Чабчахъалде гочине кколилан, амма, тIасахъерендерил гIадамазул кIиго машина цIурал чагIи райкомалъул азбаралдеги рачIун, ниж кирениги гочинарин, я тIаде чи восиларин чIванкъотIараб лъазабиялъ гьеб суал къана.",
        "Хадуб лъуна масъала, ниж, ишкертерил гIечул ахикь росу бан гьелгун журазе ругилан. Гьебги ишкартдерил хIакимзабаз къабул гьабичIо, гьелъ гьебги хвана.",
        "Гьанже суал лъуна чIванкъотIун нижеда цебе, бокьараб бакIалде гочейин, росу теян. Гьабгощинаб жоги бихьун, ахир, жидерго ватIанин абун росуги бан, ахалги гьарун, парахалъанин ругеб заманалда, цIидасан гочине кколин абураб хабар букIана цIакъ ракIбакъвараб.",
        "Доб, балагьаб 1970-абилеб соналъ районалъул бетIерлъуда рукIарал хIакимзабаз, хасго районалъул секретарлъун вукIарав Даидов Дайицица цIакъ хIаракат бахъана, росулъ рукIине бегьуларилан, ниж хIинкъизеги гьарун, дурахъа гочинаризе. Райисполкомалъул председательлъун вукIарав Ибрагьимов Абсалудиница бажарараб хIалтIи гьабуна, ниж росу тун къватIире гъезе.",
        "Нижее гочине бокьиларин, гочинарин чIарал гIадамазда гьез абулеб букIана, жидеца нужеда экономикияб блокада лъазабизе бугилан. Дица Абсалудинида абуна, нижер гIадамазе гьал ахалги, минабиги, хваразул хобалги рехун, гьанжеги росу тун, рахъине бокьуларин, дуца абулеб блокадаялъул магIна щибин. Гьес абуна, гьаниб колхозги тезе гьечIин, школа, тукенги нахъе бахъизе бугин, щибго жо гьаниб тезеги гьечIин, щивго чиги гьанив толарин. Гьанже нижеда цебе лъуна цIияб масъала: ниж, Экибулахъгун журан, Алмалоялде (Учкенталде) гочине кколин. Гьедин гьабизеги гьабуна. Хадуб ккараб ахIвал-хIал нужеда лъалеб буго, гьединлъидал дица гьаниб хабар къокъ гьабуна. Вассалам.",
        "ХIажимухIаммад, Абубакарил вас.",
        "Гьанже бицинин нижер бечелъиялъул.",
        "1929, колхоз гIуцIараб, соналъ колхозалде рехана гIага-шагарго: оцал – 60, чуял – 25, гIачи – 15, цIани – 1500-1800.",
        "Ахакьа Чачаналъе бачана (8 апрель 1944 с.): гIиял – 2000, гIачи – 10, чуял – 5, оцал – 40.",
        "Чачаналъа Ахакье тIадруссана (21 июнь 1958 с.): гIиял – 3500, гIачи – 100, чIегIербоцIи – 200, наял – 5, чуял – 35, автомашина – 4.",
        "Ахакьа Алмалоялде гочана (20 июнь 1970 с.): гIиял – 2000, чIегIерхIайван – 350 (гьездаса гIака – 100), чуял – 40, наял – 50, автомашина – 7, трактор – 8, прессподвод –1, ва цойги гIемераб тIагIел.",
        "Дагъистаналъулхалкъазул цебесеб тарих лъазе ккани, ТIадегIанав Аллагьас кьураб кIудияб нигIмат– исламияб дин лъикIго лъа­зе хIаракат бахъизе ккола. Исламалъ квербакъана ДагъистаналдамагIишатияб ва рухIияб гIумру битIун цебе бачине. Исламалъ гIaгap гьаруна вацолъизаруна нилъер халкъал. Дагъистан киналго дагъистаниязе цо букIинбихьизабуна Исла­малъ.",
        "Дагъистаналъул исламияб тарих",
        "Бусурбан диналъцIунана ва цебетIезабуна бищунго нилъеца кIвар буссине кколеб рахъ – халкъазул рухIияб гIумру. Исламияб кьучIалда Дагъистаналда цебетIуна лъай ва гIелму. Исламиял гIалимзабаз бетIерлъи гьабуна Дагъистаналъул халкъаз эркенлъи цIунун гьабураб къеркьеялъе.",
        "Дагъистаналдаисламияб тарихалъул буго анцIила лъабго гIасруялдаса цIикIкIараб заман. Амма бусурбанаб дин Дагъистаналда ва хасго ТIадмагIаруллъиялда бигьаго щулалъичIо. Абизе бегьула 800 гIанасеб ва жеги цIикIкIун сонал хIажалъанин Ислам тIубанго нилъер халкъаз къабул гьабизе. Гьеб иш гьединаб хIалалъ халат бахъиялъе гIемер батIи-батIиял гIиллаби рукIана.",
        "Исламияб дин бачIиналде цебе Дагъистаналда рукIана батIи-батIиял тIабигIиял лъугьа-бахъиназе, бакъ-моцIалъе,цIаялъе лагълъи гьабулел гIадамал, рукIана ягьудиял ва X-XIII гIасрабаз тIибитIуннасранияб дин ай, христианство. Исламияб дин Дагъиста­налда цебе тIолеб букIанацогидал диналги нахъе къазарулаго.",
        "VII-XI гIасрабаз ислам нилъер халкъалда гьоркьоб тIибитIизегьабулеб букIана жалго гIарабияз. Гьел гIасрабаз гIемерал рагъалги ккана Дагъистаналда. Нилъер тарихалда цIунун руго гIемерал исламиял церехъабазул цIарал.Гьезда гьоркьоб бищунго машгьураб ккола Абулмуслим шайихасул цIар. Гьесгигьаруна рагъал Дагъистаналда ислам тIибитIизабулаго. ГIемерисел тарихалъул гIалимзабазрикIкIунеб буго гьев кIудияв исламияв цевехъан XI гIасруялда гIумру гьабурав чивукIин. Гьесул зияратги Хунзахъ буго.",
        "Абулмуслим-шайихаслъураб кьучIалда ТIадмагIарухъги бана ислами­яб «мина». Гьев гIадинал исламиялцерехъабаца диналъе лъураб щулияб кьучIалда тIад мина баразул цоявлъун ккола нилъеца хадубккун рехсезе вугев Гьидалъа машгьурав шайих ХIажи-Удуратги.",
        "Тарихалъул гIалимзабазул цIех-рехалъул баяназ рекъон хIатIа XV гIасруялдаги ТIадмагIаруллъиялда исламдин жеги щулалъун букIинчIеблъи ва цо-цо бакIалде щунцин букIинчIеблъиги бихьизабулеб буго. Гьел Гуржиялъул насраниязул асаралда гъоркь XIV-абилеб ва хIатта XV-абилеб гIасруялде щвезегIан хIутIун рукIиналъе хIужжабиги руго. Гьединаллъун ккола гIезегIан нахъе цIунун ругел архитектуриял хутIелал, къелъ лъурал ганчIаздава батIи-батIиял тIагIелалазда гьарурал насраниял гIаламатал, хъанчазул суртал, гIадамазда ва бакIазада лъурал цIарал. Гьебго диналде руссарал рукIине кколелруго гьидерилги жамгIиятги.",
        "Доб заманаялъ Гьидерил росабазул цояблъун кколаан Чолода росоги. Гьеб бакI ккола гьанжесеб МачIада росу бугеб бакIалдаса 2,5 километралъ рикIкIада бакътIерхьул рахъалдехун.",
        "Гьеб росулъ гIага-шагарго гьанжеялдаса 600 соналъ цеве гьавун вуго Удурат абулев чи, ай гьеб кколеб буго XV гIасруялъул авал. МухIканго гьев гьавураб тарих лъазе кIвечIо. Цого цо ГIободаса гIалимчи С. ХIайбулаевас хъвалеб буго ХIажи-Удурат гьавураб 1421 сон кколилан. Амма гьеб бакIалдаги тарих босараб бакI бихьизе гьабулеб гьечIо, гьединлъидалгьесул баянги жинде тIубан мугъ чIвай гьабизе бегьулеблъун батилин кколаро.Бицен буго гьанжесеб МачIада росулъ бугеб ГIандиялал абулеб тухум гьесулнаслуялъул чагIи кколин абун. Гьев инсанасул гIажаибаб къисматалъул хIакъалъулъ биценал цого цо мачIадидисез гуребги тIолалго гьидерицаго, чIахIиял гIелаз гIисиназухъе кьун кIудияб къадру-къиматалда бицун жакъаги нахъе хутIун руго.",
        "Гьел биценаздарекъон, дол гIасрабаз нилъер умумузул рукIун руго гуржиязулгун батIи-батIиял магIишат-яшавалъулал ва диниял гьоркьорлъаби. Цо-цо мехалъ данде ккунгутIиго букIун буго. Гьел дандеккунгутIиял лъугIизаризе батIи-батIиял тадбиралги гьарулел рукIунруго. Аманаталъе васал кьолеб гIадатги букIунанин абула. Гьедин гьитIинав чи, Удурат гуржиязул ракьалде аманат хIисабалда ккун вуго. ТIадегIанав Аллагьасул хIукмуялда рекъон, гьенисан Удурат бусурбабазул улкабазде ккун, гьес ислам къабул гьабунава жиндиего гъваридаб гIелму-лъай тIалаб гьабиялда тIадчIун жигараги бахъанин бицуна. ХIежги борхун буго ва гьелдасан ккола Удурат абураб цIаралде тIаде хIажи абураб къадруяб тIокI-цIарги щвей. КъватIиб ракьалда гIезегIанго соналги ранахир-къадги Удурат умумузул ракьалде тIад вуссине къасд ккун буго. ХIисабгьабураб заманаялъ гьев ватIаналде тIад вуссун вукIуне кколев вуго 1450-60абилел соназ.",
        "Гьид исламалдерачIине байбихьиялда хурхун буго цоги гьадинаб бицен: «Чолода росулъа тIоцебеисламияб диналде бегавул ГIабдуррахIманабулевчи лъугьун вуго (гьеб цIар бусурманлъун хадусала босараб букIун батизе ккола).Чолоде щвелалде буго лъим бугеб бакI. Гьенив росулъе вачIунаго нухда как балевватун вуго ХIажи-Удурат дов бегавуласда. Гьесие цIакъ рекIее гIурабила гьав ХIажи-Удуратицагьабулеб иш. Жиндагоги малъейилан гьеб дуца гьабулеб иш гьабизеян абун бугилаисламалдехун ракI цIан арав бегавулас. Гьесул тIалаб ХIажи-Удуратица тIубазегьабун малъун бугила досда шагьадат битIизе. Гьелдаса нахъе байбихьун бугилачолодисел ва тIолабго гьид исламалде рачIине. Хадубккун гьеб иш ккараб бакIалдаиццда тIад как балеб къулгIа бана ва «ГIабдуррахIманил чал» абун цIарги щунбуго. Гьеб жакъа къоялъги нилъеда бихьула.",
        "Баянал ва хIужжаби",
        "ХIакъикъаталдаги биценаз ва кьучIал тарихиял хIужжабаз чIезабула Гьид аслияб къагIидаялъЧолодаса ХIажи-Удуратил хIаракаталда гъоркь исламалде рачIун рукIин. Гьелъие квербакъун буго гьев бусурманчиясул букIарабгъваридаб исламияб лъай-гIелмуялъги ва бергьун кIудияб жигарачилъялъги.",
        "Машгьуравтарихчи ва гIалим Каяев ГIалица жиндирго Дагъистаналъул гIалимзабазул таржамабива баянал хъвараб тIехьалда ХIажи-Удурат шайихги рехсолев вуго: «Бицунагьидерица Ислам къабул гьабиялъе аслияб гIиллалъун кканин шайих ХIажи УдуратилхIаракат ва цIакъбахъин. Гьевги жиндирго халкъалда гьаркьоб цIакъ рагIи билълъарав(гьезда гьоркьов къадру-къимат бугев) чилъун вукIанин ва гьединлъидал гьесулвагIзаби ва насихIатазухъ гIинги бан гьезги Исламалде рачIун руго».ЖегигьанжелъизегIан лъалел рукIинчIел къиматал баяналги кьолел руго Каяевас ХIажи-Удуратил хIакъалъулъ. «ЦIияб дин босизе инкар гьабуралщинал гьидалъел гуржиязул Туш мухъалдехун гочун ун руго. Гъазигъумекиса КIудияв ГIалиян абулев доб заманаялъ мугIруздаго машгьурав исламияв гIалим ва хIаракатчиясулгун хIажи Удуратилги лъикIаб гьоркьоблъи букIун буго», –янхъвалеб буго Каяевас. Живго гьев КIудияв ГIалиян абулев чи хун вуго 1525-абилеб соналъ ва вукъун вуго Гъумекив.",
        "Гьаб бицен уяб букIин чIезарулел гIезегIанго тарихиял хIужжаби нилъехъе щун. Гьид бусурманлъараб заман кколин гьижрияб тарихалъул 880-абилеб сонилан ай, миладияб тарихалъул 1475-76 сонилан бихьизабулеб буго гьел киназго.",
        "«Дагестанские исторические сочинения» абураб А.М. ШихсагIидовас ва Т.М.Айтберовас къватIибе биччараб тIехьалда ХIажи-Удуратидалъун Гьид бусурманлъараб тарихалда тIаса баянал кьолеб бакIалда хъвалеб буго: «Цо пуланаб эрмениязул тарихияб хъвай-хъвагIай гьабураб бакIалда хъван бугила 1476 соналъ Узун-ХIасан Гуржиялде тIадеги кIанцIун, гьес Тифлис шагьар бахъун бугила. Ва гьев бусурбабабазул (турказул) цевехъанасул аскаразе бергьенлъи щвеялъе аслияб гIиллалъун кканин гуржиязул хан Баграт гьеб заманаялъ жиндирго аскаргун «Лагзистаналда» (ай, Дагъистаналъул ракьалда) рагъал гьарулев вукIин». Машгьурав тарихчи Т.М. Айтберовас тIаде жубалеб буго, гьев гуржиязул хан Баграт магIаруллъиялде гьужумалъ иналъе аслияб гIиллалъун Гьид бусурманлъи букIунбатизе рес бугин.",
        "Гьабго пикру тасдикъ гьабулеб гIадин буго цебеккун рехсараб ГIали Къаяевас жеги Гьид бусурманлъиялъул хIакъалъулъ кьолел баяназда. Гьес хъвалеб буго: «Гьидерил жамагIаталъ Ислам къабул гьабун хъадусала бусурманлъизе инкар ккурал гьидалъел Тушетиялъул (Туш) рахъалдехун гочун ун ругила».",
        "МачIада росулънахъе МухIаммадов Расулил минаялъул нухлулаб рахъалде кколеб къелъ нахъе хутIунбуго лъабокIонаб гамачI. Гьелда тIад берцинаб хатIалъ бикIун буго лъабго тарих:«Гьид бусурманлъараб тарих – 880-абилеб сон. Гьидалъ машгьураб ракьбагъариккараб тарих – 1111; Гьидалъ тIагIуналъулунти тIобитIараб тарих – 1111». Гьеб гамачI росдал басрияб авалалда букIараб буго. Гьебго тарих XVIII гIасруялъул ТIадмагIаруллъиялдаго ва Дагъистаналдаго машгьурав исламияв гIалим Багъужаласул (Багъужал вас МухIаммад).Жакъаги нахъе цIунун хутIун ругел рикIкIен гIемерал тIахьазул жиндирго квералъ хъвараб цоялъул жилдалдаги хъван бугоан гьебго тарих. Нижеда бихьулагьанжеялдаса 250 соналъниги церехун рукIарал гIалимзабазда гьоркьобги гьел хасго гьидерие кIвар бугел тарихал машгьураллъун рукIин. Жеги гьебго тарихбатана нижеца 2012-абилеб соналъ гуржиязул тахшагьар Типлисалда гьабурабсапаралъул хIасилалда. Гьениб Кекелидзел цIаралда буго квералъ хъварал жаниб цIунарабИнститут. Гъоба батана 600-гIанасеб Дагъистаналдаса бачIараб гIараб мацIалда тIахьал. Гьезул цоялъул цебесеб гьумералда цогидал хъвай-хъвагIаязда цадахъ хъван батана Гьидалъе ислам 880-абилеб соналъ бачIиналъул хабар.",
        "ХIажи-Удуратил хвел",
        "Дагъистаналъул исламияб тарихалда ХIажи-Удурат шайихасде кIвар кьолеб буго Абулмуслим шайихасдаса хадуб. Гьедин рикIкIунеб буго машгьурав тарихияв гIалимчи-востоковед ГI. Р. ШихсагIидовасги. Амма баянаб букIахъе, доб заманаялъ гIадамазда гьоркьобислам тIибитIизабиялъулаб ва диналъул бичIчIи кьеялъулаб хIалтIи цIакъго захIматаб иш букIин якъинаб жо буго. Гьелъие нугIлъун чIола живго ХIажи-Удуратил гIумруялъулкъисматги. Биценазда рекъон жанисан исламалде инкарги ккун, гьесдехун рокьукълъи цIикIкIарал тушбабаца, гъоркьбакIги ккун чIван шагьидлъун хванин ХIажи-Удурат абун. Заниялда гьабураб хъвай-хъагIаязда рекъон ХIажи-Удурат шайих накълулъун вуго 1485 соналъва Чоло­да хобалалъ вукъун вуго. Гьесда аскIоб буго гьесулго вас МухIаммадилгихобги.",
        "Чолода руго кIиго батIиял хобал: руго бусурман къагIидаялъ ругел ва бусурман гуреб кьагIидаялъзанал лъуралги. МачIада росу гIуцIизе байбихьун буго XVI гIасруялъул кIиабилеббащалъиялда. Гьенибе росу бахъизе васийат ХIажи-Удурат шайихасул букIанинбицула. Жеги бицен буго цIияб росу бан хадубги гIeзегIанзаманалъ хварал гIадамал рукъизе Чолода хобалалъе росулел рукIанилан. Гьеб букIунбатила ХIажи-Удурат шайихасул баракат тIалаб гьаби. Шайихасул баракаталъ гIураббуго нижер росуги гьидерил богиян абулаан ХХ гIасруялда МачIада вукIарав гIалимчигIарабиязул ШейхмухIамадица. Гьеб, хIакъикъаталдаги, гьедин бугизеги буго.",
        "Исламсор росу ккола Туркиялъ бищун бакъбаккул Хъарс вилаяталъул Сарикъамиш мухъалда бугеб росу. Хъарс шагьаралдаса гьанибе 43 километралъул нух буго (балагье картаялде).",
        "ГIамирхан МухIамаддадаевас хъвалеб буго гьеб росу магIарулаз 1870-л соназда бан букIанин абун. Амма харабазул биценазда ва цогидал баяназда рекъон, нижеда чIезабизе кIвана гьеб 1865-б соналда бан букIараблъи. Анкараялда нижеда дандчIварав Исакъ Догъаница бицахъе гьеб букIанила чIобогояб, ахIун тараб бакI. Сверухъ гочарулел курдазул къавмал рукIаниги, гьез магIарулазе квал-квал гьабизе кIвечIо, гьезукьа хIинкъулел рукIиналъ. ГъоркьегIан нижеда бихьулеб буго, гьенир ругезда гьоркьор гIезегIан ГIандиса магIарулал рукIин. Гьел баяналги хIисабалде рсоун, турказул архиваздеги раккани, нилъер пикру чIезе буго, Исламсоралда бищун цере магIарулал щун рукIин 1865-б соналъул маялда Чачаналъа гочарал цо чанго нусго гьезул хъизаналгун цадахъ. Чачанал гIемерисел ун руго цогидал вилаятазде, амма цо чанго гIандисел ва цогидал гьезда аскIор рукIун, гьезда цадахъ къватIире рахъарал магIарулал чIун руго гьенирго, ва кьучI лъун буго Исламсор росдае. Бищун цере гочарал чагIи чIезе ккана росу бараб бакIалда аскIор рукIарал «казармабазда», нахъа гьениса лъугьана гьанже Исламсор росу бугеб бакIалде.",
        "Росу кIиго нухалъ гIурусал тIаде кIанцIун бухIун букIана (1877-78 соналъул рагъда ва 1915-18 соназул рагъда). Гьеб кIиябго нухалъ Исламсоралъул магIарулал гьениса чанго соналъ нахъе ине ккана Мушалдаги цодагьаб мехалъ чIун (Авран росдал магIарулазда аскIор), Кагьраман-Мараш вилаяталъул Гексун мухъалъул магIарул Ортатепе (ГьоркьогохI) росулъ. Гьениб 3 сон бан букIана магIарулаз, амма турказ Хъарс кодоб босидал, нахъеги жидерго росулъе гочун рукIана. Анатолиялда рагъулел аскаразул кIудияв – Гъази АхIмад Мухтар-пашаца хъвавухъе 1877-б соналъул 28 апрелалда Сарикъамиш мухъалда чIарал магIарулазул (дагъистаниязул) 500 рекIарав чи вачун вукIанила ГIусманиязул армиялде. 1877-б августалда Хъарс шагьаралда аскIор рагъазда гIахьаллъана гьел. Амма гIемер чIечIого гIурусал магIарул росбазде тIаде щолеб мехалъ, гьел рокъоре риччан тун руго ва гьебго соналда гьениса гочине ккун руго.",
        "1897-б соналда Хъарс вилаяталда 448 магIарулав вукIана. 1985-б соналда росулъ 720 чи вукIана (курдал), 1990 – 684, 2000 – 374, 2012 – 222 чи.",
        "Аслиял хиса-басиял росулъ байбихьун руго 1940-л соназда. 1944-б соналда зулмуги гьабун рагьун буго мактаб, исламияб мадрасаги къан. Гьелде щвезегIан Хъарсалдаса вачIарав Гъумекиса ходжа-МухIамадица исламиял дарсал ва гIараб мац малъулеб букIун буго. Гьеб мактаб лъугIун хадур байбихьана тIадегIанаб лъай щвезе шагьаразде гочине. Бигьа-гьабун 1960-л соназда гьединан шагьаразде гочунел чагIи гIемерлъун руго. 1970-б соналда росулъ букIун буго 45 рукъ, амма гьебго заманаялъ гьанире гочине байбихьун руго курдал, шагьаразде гочарал магIарулазухъа балъго рукъзал росун. Вехь хIисабалда вачIарав курдасда цадахъ рачIине байбихьун буго гьесул гIагарал. 1975-б соналда Исакъ Догъаница бицухъе гьенире гочарал курдаз, сверухъ жидер миллатцоялги рукIин хIисабалде босун, бетIер борхизе байбихьун буго. Гьесул дандиясул васас – магIарулас вагъизе ккун чIван вуго курдав. Гьеб сабаблъун ахIи-хIур бахъун буго сверухъ ругел курдаз, азаргогIанасев чи лъугьун вуго къавмалъул свериялда жидеца рецIел босичIого теларин. Гьедин нахъе гочине ккун вуго гьениса Исакъ Догъан Анкараялде. Исакъица бицуна гьел ун хадур, жеги чанго соналъ, гьенир хутIун рукIанила 3 хъизан. ГI. МухIамаддадаевас хъвавухъе 1990-л соназда гьенир 5 хъизан магIарулазул хутIун бугила, амма хIакъикъаталда гьенир дагьал чагIи хутIун рукIана. Нахъа гьелги гочине ккана. ГьабсагIат росулъ цо гурони магIарул гIадан хутIун гьечIо – Сугъралъа гочарал Караагъач хъизаналъул Севги абурай гIадан, гьей туркасухъ йикIиналъ.",
        "ГьабсагIат Исламсоралдаса магIарулал руго чанги шагьаразда: Истанбулалда – 25 цI. (гьезул хIакъикъаталда 40 хъизан буго, гьел кIодолъун рикьиялъ), Анкараялда – 19 цI., Анталиялда – 15 цI., Маниса (Тургъутлу) – 12 цI., Измиралда – 4 цI., Измиталда (Гельджук – 4 цI. ва Карамурсал – 3 цI.) – 7 цI., Аданаялда – 2 цI., Эрзурумалда – 2 цI., Мерсиналда – 2 цI., Кагьраман-Марашалда – 2 цI. Хъарс шагьаралда магIарулазул 20 цIараки буго.",
        "Бицана Исакъ Догъаница (1932 с.гь.), Анкараялда гIумру гьабулев (рокъосеб телепон – 3522214).",
        "Топонимика тIей гьечIого хурхараб буго геограпиялда, тарихалда, этнограпиялда. МацIалъул тарих лъазабиялда жаниб топонимика буго цойги гIелмабазул квер гIунтIулареб борхалъиялда, щайгурелъул гьелъ кумек гьабула аза-азар соназ цебе букIараб халкъалъул гIумру, рукIа-рахъин лъазабизеги, гьезул цере рукIарал гIорхъаби чIезаризеги, цебе киб кинаб росу-ракь бакIарабали бицинеги. Гьелъул кумекалдалъун хIалтIула тарихияб лексикология, диалектология, этимология, лингвистикияб геограпия ва цогидал гIелмаби.",
        "Хунзахъ, Унсоколо, Гумбет районазулги, тIубанго гьечIониги, Хьаргаби, Шамил, ва Гъуниб районазулги топонимал, ай бакI-бакIалъул цIарал, руго магIарул мацIалда щибго магIна гьабун нилъеда бажаруларел, амма нилъер гIисинал къавмазул мацIазде раккани, гьениб жидер «кIул» батулел, жидер магIна цебе рехун бачIунел цIарал. МацIалъул гIелмуялда жанир магIарулазул гIисинал мацIал рикьула кIиго бутIаялде. ТIоцебесеб иргаялда, гьел руго гIандадерил мацIал (гьезда гьоркьоре уна жалго гIандадерил, балъхъадерил, гъодоберисезул, гIахьвалазул, кIкIаралазул, чIамалазул, багвалазул, тIиндадерил кинабниги микьго мацI). КIиабилеб иргаялда, гьел руго цIцIунтIадерил яги ццезазул мацIал (гьезда гъорлъе ккола жалго цIцIунтIадерил, бежтIадерил, гьинухъезул, гьунзисезул ва хъварщадерил кинабниги щуго мацI). ЦIцIунтIадерил мацIазда гьоркьоре кколел хъварщал ЦIцIумада районалда руго. Гьединго ЦIцIумада районалда буго ццезазул мацIалда кIалъалеб жеги жанибе машина бачIунареб Хушет росуги. «ГIандадерил мацIал» ин абиялъе гIилла буго гIандал къадаралъул рахъалъ бищун гIемер рукIин киналниги Болъихъ, ГIахьвахъ ва ЦIцIумада районазда бугеб микьабго мацI бицунел тIадехун рехсарал магIарул къавмазда гьоркьор. Гьедин шартIлъун босунги буго. Гьебго гIиллаялъ ццезазул мацIалиланги абулеб буго.",
        "Гьаб макъалаялда дица киналго хасал цIарал магIарул мацIалда абулеб къагIидаялда хъвалел руго, щайгурелъул цониги нухалъ рагIичIеб цIар чияс битIун цIалиялда щаклъи бугелъул. Гьеб буго цIакъ кIвар кьезе ккараб, гIурусаз абухъего, «унтараб» суал. Нилъер мацIалъ хIукуматалъул ишалда гьоркьоб гIахьаллъи гьабулеб гьечIолъиялда бан, нилъеца хисизаризе ккезехъин руго битIунхъваялъул къагIидаби(правилаби). Жеги анцIго соналъ цебе, нижер институталъ хIадур гьарун рукIана цIиял битIунхъваялъул къагIидаби. Гьениб чIванкъотIун бихьизабун буго щиб кин хисизабизе кколебали. Нилъер гьаб хIабургъараб заманаялда гьелде кIвар кьолев чиги кколев гьечIо, гьелъул ХIукуматалъе ургъелги гьечIо. Доб советияб заманаялъ ХIукуматалда цебе гIуцIун букIараб битIунхъваялъул комиссиялъги нилъ церего «лъикIго рукIаян» тана. ГьабсагIаталда иш ккун буго хъвараб жо гIемерисез хъвараб къагIидаялда цIалиялде. Масала, газеталда хъвала КIаратIа, КIуяда абун, гьедин цIалулебги буго, щайгурелъул мацIалъ пачалихъияб ишалда гьоркьоб тIубалеб хъулухъ гьечIони, кин битIун букIинеб, кин мекъи букIинебали лъазе цIакъ захIматаб жо буго. Гьединал гъалатIал ккечIого рукIине чара гьечIого къваригIун буго кинабго жо, хасго бакI-бакIазул цIарал, абулеб къагIидаялда хъвазе. ГьабсагIат ругел битIунхъваялъул правилабазда гьелъул хIакъалъулъ кьураб баян гьечIо. Нижеца цIиял хIадурарал правилабазда абулебщинаб жо абулеб къагIидаялъ хъвазе бихьизабун буго. Дица гьаб макъалаялда бакI-бакIазул цIарал нилъеца абулеб къагIидаялда хъвалел руго.",
        "Е. М. Шиллингица хъвалеб буго гIандадерил мацIазда кIалъалел гIадамал магIарул мацI бицунел гIадамаз бакътIерхьудехун къазарунилан. Амма гьес хъвалеб гьечIо кида гьеб ккарабали, щиб заман гьеб букIарабали. Гьединаб масъала гьес жиндаго цебе лъун букIинчIилан ккола. Гьелдаго цадахъ абизе ккола, гьеб ккезе кколин IV-V гIасрабазде щвезегIанин абун, щайгурелъул гIемерисел гIалимзабаз хъвалеб буго Дагъистаналъул аслиял халкъазул гIорхъаби гьеб заманаялдаса хадур дагьа-макъал гурони хисичIилан.             МагIаруллъиялъего гIаммаб мацI цIцIунтIадерилги гIандадерилги мацIазде бикьизе байбихьун буго нилъер эраялъул авалалда (ай, гIага-шагарго гьанжеялдаса 2000 соналъ цебе). Бищун цере ратIалъун руго цIцIунтIадерил мацIал. Гьелдаса щунусго соналъ хадур рижизе байбихьун буго гIандадерил мацIалги магIарул мацIалъул жанисел сверелалги. ТIоцере цIцIунтIадерилги гIандадерилги мацIал рукIун руго гIаммаб мацIалъул сверелал, хадур гьел сверун руго жалго жидедаго чIарал мацIазде. Гьелдасаги цебе чачаназулги ингушазулги магIарулазулги гIаммаб мацI букIун буго. Гъелъие нугIлъи гьабула гъорлъе ракканагIан гьел мацIазул гIаммлъи цIикIкIунеб букIиналъ ва цоцада релъарал хасиятал гIемерлъулел рукIиналъ.",
        "Дагъистаналъул халкъазул некIсияб хъвай-хъвагIай букIинчIолъиялъ нилъ тIамулел руго гьезул хIакъалъулъ цойгидаз хъвараб жоялда гIей гьабун чIезе, гьелда божизе. МагIарулазул ва нилъер гIисинал къавмазул хIакъалъулъ хъван батула батIи-батIиял некIсиял тарихчагIаз, геограпаз, тира-сверулел гIадамаз, ханзабаз (Страбоница, КIудияв Плинийица ва цойгидаз). Нилъер эра щвелалдего. 722 — 705 соназ ханлъун вукIарав Ассириялъул хан Саргон КIиабилес 7I5 соналъ Урартуялъул Манна абураб шагьаралде гьабураб тIадекIанцIиялъ гьезул 22 хъала бахъула. Гьелдаса хадуб, гьес бахъула Андия яги Мисианда абулеб ракь. Телусина вукIуна гьеб ракьалъул хан. Гьелдаса хадурги гIемерал чабхъенал гьарун, Саргон КIиабилес Ассириялъул ракь цIакъ гIатIид гьабула. 705 абилеб соналъ гьев чIвала. Гьес гьениб рехсараб Андия нилъеца рикIкIине бегьулищ гIандадеридехун гьоркьоблъи бугеб ракьлъун? Дир хIисабалда, бегьуларо. Андия абураб рагIиялда гъоркь нилъер гIандал рати щакаб жо буго. Гьединго хъван буго Саргоница Куммух абураб улкаги бахъанилан. Гьеб Куммухги гьанжесеб Кумухалдехун (Гъазигъумекалдехун) гьоркьоблъи бугеб бакI бати щакаб жо буго. БатIаго росун, гIандалги тумалги Каспий ралъадалъул къилбаялъул рахъалда, киналго Дагъистаналъул халкъаздасаги тIун рукIин щакаб жо буго. ТIасан балагьун релълъен-хъвай букIин гурони, гьел цIаразул жанисеб хурхен гьечIо, дир хIисабалда.",
        "Амма гьеб бицен гьабураб ракьги жибго Урартуги Урмия хIорил рагIаллъабиги цIакъго цебе заманалда Дагъистаналъул халкъазда жидер мацI релълъарал халкъаз гIумру гьабун букIарал бакIаллъун рикIкIуна. Гьеб букIун буго эрмениялги Ираналъул халкъалги гьанже жалго ругеб бакIалде рачIиналде заман. БатIаго росун гIандал рукIаниги тумал яги цойги Дагъистаналъул халкъал рукIаниги цо бакIалда батIаго рукIанин абураб жо ккола, дир хIисабалда, букIине рес гьечIеб жо, щайгурелъул Дагъистаналъул халкъазул тарих цоцадаса тIей гьечIеб, цоцадаса киданиги батIалъичIеб буго. ГIандадерил мацIал цоцаде цIакъго гIагарал руго. МагIарул мацIги буго гьезулгун цIикIкIараб гIагарлъи бугеб, амма гIандадерил мацIазул жидедаго жаниб бугеб гIагарлъи цIикIкIараб буго гьезул щибалъул магIарул мацIалъулгун бугеб гIагарлъиялдаса. Балагьараб мехалда, гьездаса магIарул мацI батIалъун буго гьел жеги цо мацIалъул сверелаллъун ругеб заманалдаго. Гьеб батIалъи ккун буго цIцIунтIадерил мацIал гIаммаб мацIалдаса ратIалъун хадуб.",
        "МагIарул мацIалда бугеб «гIандал» абураб рагIул магIна щиб ва кинаб гьоркьоблъи бугеб гьеб рагIул жидецаго гIандадерица жидедего абулеб «гъIваннал» абулеб рагIудехун. Щай гIандадерил мацIалда гьечIеб «гIандал» абураб рагIи? Нилъер мацIалъул гIалимзабаз хъвавухъе, цого бакIалъул, цого росдал цIар батIи-батIияб къагIидаялда аби дагъистаналъул мацIазда жаниб къанагIатаб жо гуро. Масала, Болъихъ росдал цIар балъхъадерил мацIалда абула Буйхе абун. ГIурус мацIалъул Ботлих бачIун буго Буйхеялдасан гуреб, Болъихъалдасан. Гьелдасанго лъугьун буго лак мацIалъул Бущихъи (гьебги бачIун буго Бухьхьихи абураб пормаялдасан). Амма «гIандал» абурабги «гъIваннал» абурабги рагIиялда гьоркьоб гьединаб бухьен чIезабун бажаруларо, щайгурелъул нилъеда лъаларо «гъIваннал» абураб рагIул магIна. ГIандадерил мацIалъул кумекалдалъун гьелъул магIна гьабун бажаруларо. ГIандадерил мацIалда гьечIо гI гьаракь. Гьеб мацIалда магIарул гI гьаракьалъе данде ккола гь гьаракь, масала гIункIкI – гьинкIкIу. Щиб рагIиха кколеб, гьедин батани, ГIанди яги гьелдасан бачIараб гIандал? Абизе ккола, гьеб рагIул кьибил бугин гIан, -ди абуни бугин суффикс, жиндицаги « жаниблъи » магIна кьолеб, масала кIал-ди-б, ба-ди-б ва гь.ц. ГIан абураб кьибил жиделъ бугел бакIалъулал цIарал гIемер дандчIвала Гъуниб, Ххунзахъ, Гумбет ва цойгидалги районазул ракьалда. Гьезул бищун киназдаго рагIараб ккола гIандалал. ГIанди цо росдал цIар батани, гIандалал ккола гьанжесеб Гъуниб районалда бугеб магIарулазул тIубараб къавмалъул цIар. ГIандалал руго магIарул тарихалда гъорлъ гъваридаб лъалкI тараб къавм, эркенаб жамагIат. ГIанди и гIандалал абурал рагIабазул гьоркьоблъи буго Хьиндахъ ва хьиндалал абурал рагIабазда гьоркьоб бугеб гIадаб. Хьиндахъ буго лъеда аскIоб бугеб росу.Хьин, лълъин(м) абураб кьибил гIаммаб буго киналго дагъистаналъул мацIазе(масала гIандадерил мацIазда лълъен(и), лълъин, дарг. шин, лак. щин, таб. шар, шад, шед, агул. хьед, шед, рутул. хь`ед, лезг. йад ва гь.ц.). «Хьиндалал» буго ГIанди ва Авар гIурул рагIаллъабазда пихъ бижулел бакIазда ругел росабазул гIаммаб цIар.",
        "ГIандалал ругониги, гIандал ругониги цойги-цойги гIан гьоркьор ругел тIадехун рехсарал цIарал ругониги, гьел киналго руго цого магIнаялъул цIарал. ГIанди росдал цIар буго магIарулаз гьезде лъураб, «тIаса гIодобе балагьараб бакI лъугIараб жаниблъиялда бугеб росу» абураб магIна бугеб росу. Амма гъIваннал абураб рагIиялъул жибго гIандадерил мацIалда гьединаб магIна гьечIо.",
        "ГIандадерица магIарулазде абула хьиндалол абун, щайгурелъул гIандадерида аскIоса гIебеде ругел магIарул расабазул гIемерисел пихъ бижулел бакIазда руго. Гьедин гьеб рагIи халкъалъул цIарлъун лъугьун буго. Амма Муни яги КванххидалI росабазул гIадамазде гIандадерица хьиндалол абун абуларо, гьел пихъ бижулеб бакIалда ругониги. Гьелъги нугIлъи гьабула гьеб рагIи халкъалъул цIаралде сверун букIиналъе. ГIанди абураб рагIи ккола хъвалсараб аслуян мацIалъул гIалимзабаз абулеб форма. «Жаниблъи» магIна кьолеб батани, кинаб жаниблъиха гьениб букIине кколеб ва тIубанго гьеб рагIул магIна щиб? Гьеб лъазе нилъее кумек гьабула гьелда релълъарал цIарал цойги-цойги бакIаздаги ратиялъ. Масала, ругъеждерил гIалах ГIанада майдан, Куллаб росдал мегъ ГIанада, ГIандима гьаргIи, Гьонода росдал ГIанди ицц, Гьарадерихъ росдал ГIандяла. Гьеб цIар гьанир рехсечIел цойги-цойги росабазулги буго. Гьал киналго руго геограпиял терминал, «гIандал» абуни буго къавмалъул цIар. Гьел цIаразда гьоркьоб бугеб хурхен буго гьезул рачIин, рижи цо букIин. РагIи хисулаго, магIарул мацIалда жаниб рагIул кьибилалъулъ хиси ккола. Хъвалсараб аслуялъул порма жиб батани, гIан аслияб падежалда батIайса букIине ккола. Масала, тIегь абураб рагIи хисун уна тIогьоца абун. МагIарул мацIалдаса нагагьлъун тIегь абураб рагIиги тIагIун, тIогьоца абураб хутIани, гьезда гьоркьоб букIараб хурхен чIезабизе захIмалъизе буго. Гьаб бакIалда дица «абгил » абураб рагIи хъвани, гьеб аслияб падежалда лъезе захIмалъизе буго гьеб рагIи жеги рагIичIев чиясе. Гьедин хисула «огоб » абураб рагIи. Гьединлъидал, нилъеца балагьизе ккола гIан(ди) кибехун сверараб порма кколебали. Гьелъие данде ккола гIоно абураб рагIи. Щайгурелъул, «гIодобе балагьараб» абураб магIна кьезе гьеб рагIи нилъеца гIемер хIалтIизабула. Масала, абула гIанабаздаса гIодове валагьун вугила довилан. ГIоно ккола гIодобе балагьараб бакI. ГIандалал ругониги, гIандал ругониги цойги-цойги гIан гьоркьор ругел тIадехун рехсарал цIарал ругониги, гьел киналго руго цого магIнаялъул цIарал. ГIанди росдал цIар буго магIарулаз гьезде лъураб, «тIаса гIодобе балагьараб бакI лъугIараб жаниблъиялда бугеб росу» абураб магIна бугеб росу. Амма гъIваннал абураб рагIиялъул жибго гIандадерил мацIалда гьединаб магIна гьечIо. Лъалеб жо буго кIиго нн гьаракь цадахъ аби гIандадерил мацIалъе хасиятаб жо букIин. Гьеб лъугьуна рагIулъ н ва л гьаракь данде ккани, масала, лълъен-на ← лълъен-ла «лълъеда». ГъIваннал букIине бегьула гъIван-ла-л абураб къагIидаялдаги. МагIарул мацIалда гьечIо гьеб гъI гьаракь. Гьелде абула зарараб хъ гьаракьилан. Амма Дагъистаналъул цойги-цойги мацIазда гьеб гIемер хIалтIизабула (масала, лак, дарги, лезги мацIазда).",
        "Гьанжесеб Казбек районалъул ракьалде абула НахъбакIилан. Харахьи, ГIорутIа ва цойгидалги гьезда сверун ругел росабазде абула нахъахьиндалалилан. Гьеб буго хундерица гьезде абулеб цIар, жидедаго нахъехун гьел рукIиналъ. Гьединабго нахъа магIна батизе бегьула гъIваннал абураб рагIулги (данде ккве гъван-ща).",
        "Ххунзахъ, Унссоколо, Гумбет районазул росабазул цIаразул магIна гьабулаго, абизе ккола гьенир гIумру гьабун ругел магIарулазул мацIалъул жанисел батIалъаби гIезегIан ругилан. Гумбет районалъул жаниблъиялдасан чвахула ГIандигIор. ГIорги гIорхъиги магIарул мацIалда цого кьибилалъул рагIаби ккола. АваргIорги ГIандигIорги руго рахине захIматал, гIорхъалаби гIадал гIорал. Гумбет районалъул ракьалдасан ГIандигIорул квегIаб рахъ буго нахъбакIалъул сверелилан мацIалъул гIалимзабаз абулеб, кваранаб рахъ буго хундерил сверелилан абулеб. Хундерил сверел буго АваргIоралдаги ГIандигIоралдаги гьоркьоб. ГIоралъ мацIал рикьула кIиго сверелалде яги мацIазде. Масала, чIамалал руго ГIандигIоралъул квегIаб рахъалда, багвалалги тIиндалги руго кваранаб рахъалда, НахъбакIалъул сверелалда кIалъалеб ЧIиркъатIа росу буго квегIаб рахъалда, хундерил сверелалда кIалъалеб ГIашилта росу буго кваранаб рахъалда, гьединго бакъбаккул сверелада кIалъалеб Рихьуни росу буго Авар гIорул кваранаб рахъалда, хундерил сверелалда кIалъалеб Балахьуни росу буго квегIаб рахъалда. Гьеб низам хвезабун буго кIиго росдаца. Генуб росдал буго хундерил сверел, гьеб букIине кколааан хундерил сверелалда кIалъалел киналго росбиго гIадин, Авар гIорул квегIаб рахъалда. Гьединго Гумбет районалъул Гъоркьияб Гьарадерихъ росдал буго нахъбакIалъул сверел. Гьеб букIине кколаан ГIандигIорул квегIаб рахъалда. Гьелъул кьучIалда абизе бегьула, цебе заманаялда генал рукIун ругин АваргIорул квегIаб рахъалда, гъоркьагьарал рукIун ругин ГIандигIорул квегIаб рахъалдайиллан. Цоцазул ракьал рахъулеб, росаби чIунтизарулеб заманаялда цо росу цойги бакIалде бахъине ккеялъулги, тIубанго росаби тIагIиналъулги хIужаби гIемерал руго. Гьеб гьедин букIараблъи чIезабиялъе мацIалъул гIелмуялъги кумек гьабулеб буго.",
        "Росабазул цIаразул магIна гьабизе тIоцебе макъала хъварав чи вуго Ш. И. Микаилов. Гьес хъван буго МелъелтIа росдал магIна эркенго бачIунила гIандадерил мацIазул милъи абураб рагIудасан. Гьелъул магIна ккола «бакъ» абураб.",
        "ГIандадерица мелъелдериде абула милъийол абун. Гьелда данде ккола магIарул бакъдассел абураб рагIи ва лъарагI Гумбет абураб рагIи. Гьел киназулго цого магIна буго «бакълъул рахъалда, бакъда ругел» абураб. Гумбет буго магIарул мацIалдаса лъарагI мацIалде районалъул цIар буссинабун лъугьраб рагIи. МагIарул мацIалда букIине кколаан Бакъдаб район абун. Этнограпиялъул гIалимчи М. Агъларовас магIна гьабун буго цо-цо росабазул цIаразул. Гьес хъвалеб буго Гъадари бугила гъадоралда хурхараб цIар (гъадор «лъар» гIандадерил мацIалда). Гьединго Щабдухъ – Сиюхъ (щеб «си»), ЧIиркъатIа – чIабатI бахъулеб бакI (чIир «чIабатI»), БакьайчIи – бокь, кули (бекьи «бокь»). Ахираб заманалда хъвазе байбихьун буго БакьагьечIи абун. Гьеб буго щибго кьучI гьечIеб мекъаб хъвай. Гьедин лъицаниги абуларо хъвазеги бегьуларо. ГIуркIачIи, ГIахьалчIи, Хара(й)чIи, БакьайчIи руго цого кьерда ругел цIарал. Гьезул ахиралда бугеб чIи ккола аскIоб магIна кьолеб гIаламат. МагIарул мацIалда гьелда данде ккола хъ гIаламат (масала, Ххунха-хъ). Абизе бегьуларо ГIуркIагьечIиб, ГIахьалгьечIиб яги ХарагьечIибиланги. Ургъун бахъулеб жо букIунаро росдал цIар. Гумбет, Унссоколо, Ххунзахъ ва дагьабго Гъуниб, Хьаргаби, Шамил районазул росабазул ва магъил цIаразул хIисаб гьабураб мехалъ якъинго бихьулеб бихьулеб буго гьел цIаразул магIарул мацIалда щибго магIна гьечIолъи ва гьезул магIна гьабун бажари нилъер гIисинал къавмазул мацIазул кумекалдалъун.",
        "Кин гьеб гьедин ккараб? Балагьараб мехалда тIадехун рехсарал районазул ракьалда гьенире магIарулал рачIиналда цере гьенир гIумру гьабун рукIун руго гьадаб микьабго мацI бицунел гIандал, балъхъал, гъодоберисел, гIахьвалал, кIкIаралал, чIамалал, багвалал, тIиндал. Цо заманаялдасан гьел росабалъе бакъбаккул рахъалдасан рачIине байбихьун буго магIарулаз. ТIаде рачIаразул къадар цIикIкIун гьезул мацIги бергьун буго ва цо нусго-кIинусго соналда жаниб гъоркь рукIаразул мацI тIагIун магIарул хутIун буго. Амма росабазул цIаралги магъил цIаралги гъоркь ратаразул къагIидаялда хутIун руго. Ахираб кIудияб халкъазул багъа-бачари букIана Рекъав Тимур Дагъистаналде вачIараб I396 соналъ. Гьеб заманаялда лъарагIлъиялдегIан къан ран рукIарал магIарул росабиги рехун тун гIадамал гьениса эхеде рахъине ккана гьес кIудияб магъало лъун, гIакъуба кьун толарого. Гьеб заманаялъ ккараб хиса-баси батизеги бегьула гьеб. Тарихалда жаниб чIванкъотIун гьелъул хъвараб жо щибго гьечIо. МагIарул мацI бицунел гIадамал рукIун ритизе ккола гьанжесел ЧIарада, ЛъаратIа, Гъуниб районазул ракьазда, ЦIцIоралда. Масала, гIандалазул свералалъулги гIандадерил мацIазулги релълъарал рахъал цIцIикIкIун руго нахъбакIалъул сверелалъулги гIандадерил мацIазулгиялдаса. Гьелъул магIна ккола гIандалаги гIандадерил мацIазда кIалъалел къавмалги цере цоцазул гIорхъода рукIун ругилан абураб. БолмацI бижун буго бакъбаккулги, ххундерилги, нахъбакIалъулги кьучIалда гьел сверелазда кIалъалел гIадамал гьанже жалго ругеб бакIалде рачIун хадуб. Дагъистаналъул киналго гIисинал къавмал, гьездаго цадахъ нилъер магIарул къавмалги рагIа-рагIалде ккеялъе гIиллаги буго гIисинал халкъазул цо бутIа чIахIиязда гьоркьоре ккун гьезул мацI бицунел гIадамазде сверанилан абураб.",
        "ХVI абилеб гIасруялда Терек ва Сулахъ гIоразда гьоркьоб бугеб бакIалда лъугьана тIубанго миллияб ва политикияб ахIвал-хIал хисизабулел лъугьа-бахъинал. Гьеб букIана жеги Кавказалде Россиялъул империялъулаб квачI щвечIеб заман.",
        "ЛъарагIлъиялъул аварал",
        "Гьеб мехалъ Сулахъ гIоралдаса югалдехун ругел лъарагIал гочизе байбихьана Терекалдагун Сулахъалда гьоркьоб бакIалде. Гьедин хъвалеб буго I860 соналъ къватIибе бачIараб «Кавказ» абураб журналалда бахъараб, бакIалъулал гIадамазул харбазда рекъон хъвараб макъалаялда.",
        "ЛъарагIалгун Кабардаялдаса рачIарал ва гьединго мугIруздаса гочараб халкъалъ гIумру гьабизе байбихьана гьеб бакIалда. Макъалаялда хъвавухъе, аваразул цо бутIаги букIана. Рехсолел руго РикIвани абураб росулъа гочарал гIадамал. Цоги Салатавиялдаса гочарал магIарулаз чIей гьабуна Ахдач гIурул рагIалда ва гьединго Индиралда. Гьезул тIоцевесесда цIар букIана Муса.",
        "Гьел кIиго тIадехун рехсарал аваразул къокъаби гурел, рехсараб бакIалда гIумру гьабун рукIана «гуенал» абурал гIадамалги. ГIалимзабазул пикруялда рекъон, гьеб цIар бачIун буго гIандисел магIарулаз жидецаго жидеда абулеб «гъван» абураб рагъудаса. ТIадехун рехсараб макъалаялъул авторас рикIкIунеб буго гьел гIагарал рукIанин гIандалалгун ва доб мехалъго лъалеб букIараб Гъуниб росдал гIадамалгун абун. «Гъуннал» абурал Азиялдаса гочун рачIарал къокъабазул хъала букIун буго гьанжесеб Гъуниб росу бугеб бакIалда, гьенисан бачIараб бугин росдада цIарги абун рикIкIунеб буго авторас.",
        "Гьеб мехалъ (Т. Макаровасул пикруялда рекъон, гьел лъугьа бахъинал ккун руго I574 соналда Чопан шамхал хвезегIан) рехсараб бакIалде гочун руго «туман» абун цIар бугел къокъабиги. Авторас хъвавухъе, рехсарал киналго къокъаби данделъун гочун руго Чир-Юрталде, гьенисанги гьанжесеб Бавтугъаялдаса тIадехун бугеб Гелбахъ абураб бакIалде, гьенисаги Индиралде.",
        "«Туменал» гIага-шагарго рукIун руго нугъаял. ХVI гIасруялда гьезул ракьал рукIана Терек гIор ралъдалъе чваххулеб бакIалда. I588 соналъ Терекалда гIурусаз хъала барабго гьел гочана Сулахъалде. I594 соналъ гьезул хъала Тарки бухIана ва щущахъ базабуна гIурусаз ва туменал Эндереялда аскIоре гочана. Гьел лъабалго тIадехун рехсарал къокъабазда («гуенал», «салатавиял» ва РикIваниса гIандал) тIаде щвана Сулахъалдаса югалдехун букIараб Къумукъ шамхаллъиялдаса щварал лъарагIалги. Гьезда цадахъ щвана лъарагIазул ханзабазул рокъоса къватIив ккарав СултIан-МахIмудги (СултIан Мут).",
        "СултIан Мут ва Бегав I574 соналъ хвана лъарагIазул шамхал Чопан ва нахъе тана кIиго чIужуялъул лъимал. ТIоцеесей йикIана Хайдакъалъул уцмиязул тухумалдаса, кIиабилей йикIана кабардинай. Гьелъул лъимал – СултIан-МахIмуд, Нуцал ва АхIмадхан ханасул ирсалдаса махIрум гьаруна тIоцееселъул лъималаз. Гочун арал вацал чIана Гелбахъ абураб аваразул росулъ. Росдал бегавул вукIана Бегав абурав чи. Щивха вукIарав гьев Бегав ва кинаб гIахьаллъи гьабураб гьес хадур рукIине ругел лъугьа-бахъиназулъ?",
        "Гьел суалазе жаваб батулеб буго ХIХ гIасруялъул архивалъул материалазда. Гъоркьехун кьолеб буго гьеб темаялда хурхараб документалъул бутIа. «Бегав вукIун вуго ГIандиса Салатавиялде гочарав жиндир гIагарлъигун ва гьенир ругел гIадамаздаса гьез магъало бакIарулаан. Заман ингун бакIалъулаз гьесул гIагарлъи гъурун буго, живго Бегав лъутун вуго Сулахъалде лъабго васгун: ГIабдурахIман, СултIан ва Камбулатгун ва гьениб Гелбахъ абураб росу чIван буго. Гьенире гочун руго жеги магIарухъа бачIараб I0 хъизан. ГIумру гьабулеб букIун буго аслияб къагIидаялъ Гъабардаялде ва сверухъ ругел бакIазде чабхъенал гьарун.",
        "Гьеб мехалъ Таркиялъул шамхаласул ва Гъабардаялъул Азнавурал абураб тухумалъул чIужугIаданалъул вас СултIан Мут щун вуго гIагарлъиялдаса вахчун Гелбахъалде. Гьев жиндир вацаз инсул ирсалдаса махIрум гьавун вукIана. Бегас гьесда абуна эбелалъул гIагарлъиялдаса кумек гьаризе Гъабардаялде айин ва кватIичIого СултIан Мутие кумекалъе щвана I0 азарго рекIарав. Гьел балъго щвана Гелбахъалде. Бегас гьел рикьана лъабго къокъаялде ва сверухъ бакIазда рахчана, живгоги ана СултIан Мутил вацал гьесулгун гара-чIвариялде ахIизе.",
        "Рагъухъабазда лъазабуна жив вукIине вугин багIараб чухъа ретIун. Ишан гьабурабго рагъухъабаз сверун кквезе кколаан СултIан Мутил вацал. ДандчIвазе вацал рачIана 40 рекIаравгун, Бегав абуни вукIана цохIо СултIан Мутгун цадахъ. Гьес вацазул кIудиясда бицунеб букIана щай вацгун дандчIвазе гьелгощинал чагIигун вачIарав абун, дос жаваб кьуна шамхаласе рекъон гьечIин аскар гьечIого хьвадизе. Хадуб Бегас абуна рекъел бахъизе кколин ва СултIан Мутие ирсилав хIисабалда гьесие кколеб ракь кьезе кколин, амма вацаз гьеб хабаралда гIин тIамичIо ва Бегасда абуна гIантав магIаруласул гIакълуялъухъ гIин баларин шамхалас. Гьеб мехалъ Бегас ишан гьабуна ва гъабардаялъулаз сверун ккуна СултIан Мутил вацал. Гьез тIамуна вацал СултIан Мутие ракь кьезе ва киданиги гIорхъи бахъизе гьечIилан Къуръаналда гьа базе.",
        "Гелбахъалдаса Бегав гочана СултIан Мутгун цадахъ Чумлу абураб бакIалде. Гьенисан Бегасул лъимал гочана бакI-бакIазде ва гьезул цояс цереккун казаказ гIумру гьабулеб букIараб Андреевская абураб бакIалда росу чIвана. Гьеб гуребги, гьесие щвана «сала-узден» абураб цIарги. Гьел рикIкIунаан уздензабазда гьоркьор бищунго тIадегIанаб даражаялда ругеллъун. Бегасдаса араб гьесул тухум рикIкIуна хIурматияб уздензабазул тухумлъун. Гьесдасан араллъун рикIкIуна Кандауровал, Тавлуевал, Ирбаиновал, Умашевал ва гьел гурел цогидалги тухумал».",
        "Бегасул наслу – лъарагIазул уздензаби",
        "НахъбакIазул (Салатавия) мацIалъул хIакъалъулъ хъвараб М-С. Саидовасул тIехьалда руго сала-узденазул тухумалъе кьучI лъурав Бегасул хIакъалъулъ баянал. Гьес гьел хъван руго I955 соналъ Алимпаша Аджаматовасдаса.",
        "«Бегав ва гьесул вас Бий-СултIан ккола аварал. Хадур гьел лъугьана сала-узденал. Солтанбут Гъабардаялде эбелалъул гIагарлъиялда кумек гьаризе арабго Бегас гьесда цадахъ ритIун рукIана щуго жиндир вас гьесул рагъухъаби хIисабалда. Хадуб Солтанбутица гьесие ва гьесул тухумалъе сала-узденазул цIар кьуна».",
        "Бегав ГIандиса гочарав вукIанин абураб пикру тасдикъ гьабулеб буго I860 соналъ хъварал, тIадехун рехсарав Т. Макаровасул баяназги. Гьединго хъвалеб буго ХIХ гIасруялъ гIумру гьабун вукIарав лъарагIазул автор Девлетмирза Шихалиевасги: «СултIанмут Чирюрталде (Гелбахъ) щвараб мех букIана ЛъарагIлъи тIегьалеб заман», ай гьеб мехалъ байбихьана Терекалдагун Сулахъалда гьоркьоб бугеб лъарагIлъиялда гIадамаз росаби чIвазе, щайгурелъул рекъав Тимурил чабхъеналдаса хадуб гьениб щибниги букIинчIо.",
        "«СултIанмут Чирюрталде щварабго гьениб гIумр гьабун рукIана РикIваниса рачIарал чагIи, гьанжесел сала-узденазул умумул, амма дихъе ругел кагътазда буго гьел ГIандиса рукIанин. ХIатта, РикIваниги буго гIандадерил росу», - абун хъвалеб буго Д. Шихалиевас. Гьесго хъвалеб буго Чирюрталда (Гелбахъ) гIумру гьабун салатавиялъулалги рукIанин.",
        "ХVI гIасруялъул гIурусазул документаздаги рехсолев вуго Бегав. I598 соналъ Дербенталдаса Аллага абурав чиясда тIадкъан буго гIурусазул рагъулал церехъабаз Дагъистаналъул рагъулал феодалиял къокъабазул аскаразул хIакъалъулъ хъвазе. Гьес хъвалеб буго СултIан Мутил вукIанин 200 рекIарав рагъухъан, Бегасул - 70 рекIарав. I62I соналъул документазда рехсолев вуго Бегасул вас СултIан. Гьев вукIун вуго гIурус ханасе мутIигIлъи загьир гьабизе унел СултIан Мутида ва Нуцалида цадахъ.",
        "Гьел баяназ рес кьолеб буго гIага-шагарго Бегасул гIумруялъул заман чIезабизе. Гьев гьавун ватизе рес буго I530-40 абилел соназ, ва хун вуго I6I0-лел соназда. ЛъарагIазул шамхаласдагун СултIан Мутида гьоркьоб букIараб рагIи дандеккунгутIиялъул хIужа букIун буго гIага-шагарго ХVI-ХVII гIасрабазул гIорхъода. Мисалалъе, I603 соналъ гуржиязул хан Александрил Москваялда вукIарав вакилас хъвалеб буго гьеб хIужаялъул хIакъалъулъ. Гьединго, Гъарабудахкент росдал тарихалъул хIакъалъулъ хъвараб тIехьалда буго СултIан Мут Гелбахъалда вукIанин I585-I597 соназ ва хадув гочанин Эндиреялде абун. I605 соналъ Бегас жигараб гIахьаллъи гьабуна гьанжесеб МахIачхъалаялдаса севералдегIан гIурусазул экспедициялъулаб корпус гъуриялъулъ.",
        "Гьедин, Эндиреялда пачалъихъияб гIуцIи букIиналъулъ кIудияб хIалтIи гьабуна жиндир вацаздаса вахчарулев ханасул вас СултIан Мутие Бегас кумек гьабиялдалъун. Гьединго бихьулеб буго Сулахъалдаса севералде ругел лъарагIазул гIумруялъулъ кIудияб гIахьаллъи гьабун букIин гьенир рукIарал аваразул халкъаз. Хадурккун гьез лъарагI мацI босана ва лъарагIазде сверана. Гьезда жанир рищунго кIвар бугеллъун рикIкIине бегьула нилъеца тIадехун рехсарал «гуенал». Гьезул аслияб щулалъи ва бищунго кIудияб росу букIана",
        "Ихран. Лъалеб букIахъе, Ихран рикIкIуна аваразул некIсияб Сарир пачалихъалъул тахшагьарлъун.",
        "Гьеб росдада аскIоб биценазда рехсолеб буго «Куйван» абураб хъалаги. Абизе бегьула гьеб букIанин «гуеназул» (гъванал) тахшагьар. Довго лъарагIазул автор Д. Шихалиевас хъвавухъе, «гьезул букIана Миякьоб аскIоб кьурда тIад щулияб хъала». Гьел баяназда ракъон абизе бегьула Бегав вукIанин аваразул нуцалзабазул Гелбахъалда чIараб тухумалдаса чи. I860 соналъ гьенисан ракIарарал баяназда рекъон, бихьулеб буго «гъванал» гьеб бакIалда цIакъго цебегосеб заманалдаса нахъе рукIараллъи. Т. Макаровас хъвале буго гьадин: «Кавказалда рукIарал киналго миллатазда жанисан гъваназ бищунго хадуб босана МухIаммадил дин. Цере гьел рукIана насраниял, гьезул букIана цояб тухумалдаса цогидаб тухумалде кьолеб цIарагI, къиматав гьобол вачIарабго гьелда тIад лъун болъонил бетIер босулаан гьез цебе».",
        "ГIурусазул тарихиял документазда Бегав рехсолев вуго «куеназул хан» абун, гьединго бицунеб буго гьесул васасул хIакъалъулъги. Ай, бихьулеб буго ханзабазул тухумалъул чи вукIин. Гьединлъидал, Гелбахъалдаса нуцалчиязда ва Сариралъул ханзабазда гьоркьоб бухьен бугинал абизе бегьула.",
        "Гьебго заманалда жаниб абизе бегьула гелбахъалъулал рукIанин гIезегIан щулияб рагъулаб къуват бугеллъун ва гьезда бараб букIанин Дагъистаналъул лъарагIлъиялда ахIвал-хIал. Сариралъул севералъулаб тахшагьар – Гелбахъ букIана батIи-батIиял тюрказул аскаразда дандечIей гьабулеб къуватлъунги.",
        "Сала-узденал абун цIар щварал Бегасул наслаби рукIана Эндирей пачалихъалъул аслияб рагъулаб къуватлъун. ХIХ гIасруялъул авторас хъвавухъе, «Уздензабазда гьоркьоб тIоцебесеб бакI кколел рукIана Сала. ТIоцебе лъарагIлъиялда ракь ккурал чагIи рукIиналда бан, гьезул ракьал рукIана ханзабазулаздаса дагьал гурел. ГIакъилал, къуватал, сихIирал ва гьебго заманалда цоцалъ гъункарал уздензабазул сси букIана ханзабазда цебе, гьел рукIана кIвар бугел рагъухъаби ва жамагIаталда жанир хIурмат бугел церехъаби. Ханзабаз кидаго хIаракат бахъулаан гьел жидер рахъалде цIазе. Халкъалъ гьезда кидаго божилъи гьабулаан ва ханзабаздаса жал цIунеян гьарулаан, гьезги кумек гьабулаан. ГьабсагIатги, цоги халкъалъул къвакIи чучлъарабго гьел къадруялда руго. Аслиял росабалъ гьезул руго жидерго авалал. Ракь бекьизе рахъула жалгоги цадахъ лагъзалги рачун. ГIемерисезул руго кулаби, гьенир чIун руго эркенал уздензабазул хъизамал. Гьел хъизамаз ракь хIалтIизабиялъухъ магъало кьола сала-узденазе. ГьабсагIаталда Эндиреялда ругел сала-узденазул тухумал ккола: Кандауровал, Паштовал, Аджиевал, Казбековал ва Тутушевал; Ахъсаялда: Таулуевал, Гъарабудагъовал, Ачакановал, Качалаевал; Костекалда: Токаевал,",
        "ГIумар-Аджиевал ва ГебекIовал.",
        "Генуса ХIасанилав-дибирас ГъазимухIамад имамасул хIакъалъулъ ХIХ гIасруялдаго магIарул мацIалда хъвараб тарихияб къиса 1992 соналда тIоцебе басмаялда бахъи рохеллъун букIана тарих бокьулезе. Гьеб басма камилаб букIинчIо. Цебего бахъизе кколаан тIехьалъул кIиабилеб, камил гьабураб басма. Россиялъул востоковедениялъул институталда гьабулеб гIелмияб хIалтIуда хурхун, гьанже гьеб масъала тIубаялъеги рес буго.",
        "Гьединлъидал бицен гьабичIого гIоларо 1992 соналъул басмаялда ругел гIунгутIабазул. Гьеб лъиде бугониги гIайиб гIунтIизаби гуро, гIицIго ишалъе пайда ва тарихалъе бацIцIалъи букIиналъе чара гьечIеб гали буго. Гьеб битIун бичIчIани бакьинаан.",
        "Басмаялда бахъараб тIехьалдаги авторасул кверзул хъвай-хъвагIаялдаги гьоркьоб кIудияб батIалъи буго. Хиса-басиял, къокъ гьариял, гIалатIал цIакъ гIемерал руго тIехьалда, гьел камураб гьумер цониги гьечIо. Гьел киналго гьанир рехсезе хIажалъи гьечIо, амма тарихалъе кIвар бугел бакIал рихьизаричIого кинго бегьуларо. Мурад буго, кигIан бажараниги къокъго, гьезул бицине.",
        "БичIчIизе кумекалъе, тIехьалдаса росарал рагIаби кьола биццатаб (жирный), кверзул хъвай-хъвагIаялдаса – бегизабураб (курсив) ва нижер баяналъул – гIадатияб (обычный) хатIаздалъун. Щибаб баян кьола цин тIохьол гьумер (Гь.) бихьизабун.",
        "Гь. 10. - ГъазимухIамадил инсуца ячанин буго Чайимадариласул МухIамадсултанил Багистан, эбелалъулги гьелъул кIудияв инсулги цIаразулъ гъалатIалгун. БитIун буго гьадин: Цинги ИсмагIилица жиндир вас МухIамадиеги ячун йиго гендерил росулъ цIар бугеб бацIцIадаб тухумалъул чи Мадайиласул МухIамадсултанил Багисултан абурай яс.  Малачихановасул гIурус таржамаялдаса босун, «мадарисал» абунги батула гьеб «мадайилал»тухум хъван.",
        "Гь. 10. - ГъазимухIамадил тIокIцIар нахъе рехун буго гьанибги цоги гьурмаздаги. Гьей Багисултанилъа гъосие гьаруна лъабго лъимер: ГъазимухIамад абурав васги, Гъозоянги абулаан гьесде (гендерил гIадат буго кинавго ГъазимухIамад абун цIар бугев чиясде Гъозоянниги Гъазиянниги абулеб), Аминат, ПатIимат абурал кIиго ясги. «Гъозо» абун тIокIцIар букIиналъ, масала, мекъи рукIин бихьизабула Хидир Рамазанов, Ахед Агъаев ва цоги гIалимзабаз хъвалел, вукIинесев имамасда цIар Генуса МухIамад букIанин, Ярагъияв устарас имамлъиги тIадкъан, цIаралде цебе «гъази» абунги жубан, гъазават гьабизе витIанин гьевин абулел гIадал, ургъун рахъарал баянал.",
        "Гь. 11. - Залимав, «кинабго росого жиндикь хIинкъарав» ГъазимухIамадил кIудияв эмен МухIамадсултан чIван вуго анцIила щуго сон барав гьитIинав загIипав бесдалав васасабун тун буго ХIаскъил абурав жиндирго яцалъул васас абун бихьизабичIого. «МухIамадсултан чIвай» абун цIияб цIаралда гъоркь кьун буго гьеб харбил хадусеб. Эв чIвай кин кIвараб абун, мекъи лъун буго кин ккараб абураб суал. ЛъачIого, ракIалда гьечIого ккараб иш гьеб букIин бихьизаби буго суалалъул магIна.",
        "Гь.12. - Гьеб магIна бичIчIизе квекIен буго, МухIамадсултан ХIаскъилиде вортанхъи, ХIаскъилица гьабураб къасд гIадал баянал кьурал, гьоркьор риччарал ва хисизабурал бакIал рукIиналъ. Масала, гьадинаб:",
        "ХIаскъилги вукIун вуго ав МухIамадсултание жиндирго лъималаздасаги хирияв вас. ГьитIинго эменги хун хутIун вукIун. гIемерисеб мехалъ жинцаго хьихьулев вукIун вуго. Дове-аниве арав мехалъги, жиндирго лъималазе босичIого, ав вохизе, асие босулеб букIун буго. Гьебмехалъ ХIаскъилида ракIалде ккун буго, жинца нижер кавуги бекун рехун букIаго, вуцIун чIун вугев дитIе вортанхъилевги вугин гьанже, нижерго вукIаниги щиб, чияр вукIаниги щиб гьадинав квешав залим, вачIа дица гьадасул хвелареб бакIалда мачIчIалъ ханжар къазабизин, дагьавниги хIинкъуларищан абун. Гьеб мехалъ вортун арав гьас, гIадамаз ккун вугев чиясда, гIадамазда гьоркьосан чIван биччан буго гъоб жиндирго хонжрол жо. Ма, квешаб бакIалде рухъчохьолъе ккун буго гъосда гъоб.",
        "ХIасаниласул мацIалъул хаслъи бихьизабулел рагIабиги дандчIвала гьанир. Масала, хонжрол жо абун буго, ханжарго гIечIеб, гьитIинаб, нус гIадаб жо ХIаскъилил ярагъ букIин бихьизабизе. Ханжар абун, битIун хъваялъ гьеб хаслъи тIагIинабун буго тIехьалда.",
        "Гь. 13. - Гьанибги хадубги \"Гьидалав\" абураб ГъазимухIамадил инсул тIокIцIар тIехьалда кьолеб буго \"гьидалъев\" абураб рагIи гIадин. ХIакъикъаталда ХIасаниласул къисаялда цониги бакIалда гьечIо «гьидалъес», «гьидалъев» яги гьеб магIнаялъул цоги рагIи. ГъазимухIамадил инсул МухIамад абураб цIарги хIалтIизабулеб гьечIо гьес, киса кибего Гьидалав абун хъвалеб буго.",
        "Гь. 13. - Гьенибго бихьизабулеб буго гIалимчи Гъарабулатил ГъазимухIамад хваравлъун \"гъотIодаса гъоркьеги рехун\", ай цогияс чIварав гIадин. ХIасанилас гьадин хъван буго: «Гъов ГъазимухIамад абурав гьитIинав вас, гьитIинго, хъизан ячудасаго, лъимер-жого лъугьинчIого хун вуго, жидерго хурма чIвалаго гъотIодасанги вортун, пунцIукъвачIаги бихъун, кIващ кквезе кIвечIого, щуго-анлъго къоялъ бусадаги хутIун хун вуго».",
        "Гь. 13. - «Гъарабулатил ГъазимухIамадилги Жамалудинасулги къиса», хисизабун цIаргун, «Гъарабулатилги, ГъазимухIамадилги, Жамалудинасулги къиса» абун тIехьалда кьеялъ кIиго чиясул лъабгояв гьавиялъулги яцалъул вас Гъарабулатил ГъазимухIамад живго имам ГъазимухIамадлъун вихьизавиялъулги цебеги хъван букIана («ХIакъикъат» газета, «Гьудуллъи» журнал ва Фейсбук). Гьелдалъун тарихиял тIахьазда тIибитIулеб буго вукIинесев имам ЧIиркъатIа цIалиялъул хIакъалъулъ ва гьесул хIакъикъаталда рукIинчIел мугIалимазул хIакъалъулъ гьересияб баян.",
        "Гь. 14. - Имамасул яцалъул вас, гIемерал саназ гендерил дибирлъи гьабурав, имамзабазул гьалмагъ, Къарахъа МухIамадтIагьирил ва цоги авторазул хIалтIабалъ жив рехсарав машгьурав гIалимчи Гъарабулатил ИсмагIилил хIакъалъулъ баян бугеб бакI тIубанго нахъе рехун буго тIехьалдаса. Гьале гьеб баян: «Гъарабулатил гьав ИсмагIил абурав васасул цин ячун йикIарай чIужуги хун, гьелдаса гьарурал лъималги хун, гьанжего гьанже кIодолъарав мехалъ цоги чIужу ячун, гьелдасанги цо ХIосен абурав вас вукIун гьевги хвана. Гьанже цохIо яс хутIун йиго гьесулги. Живгоги чIаго вуго. Гьаб соналъулъги Генув дибирлъун вуго, амма живгони кIалкъолъи гьечIев чи вуго, вагIза-хабаралъеги щибго пайда гьечIев чи вуго, гьес хутIба гьабулеб, хабар бицунеб мехалъ гIенеккизе аниян кколаро, кьижизе аниян гурони, живго гьанжени цIакъ херлъунги вуго ав пакъир».",
        "Гь. 14. - «Аминатие гьарурал лъимал» хабар хиса-сверун, жубазун къокъ гьабун буго. Имамасул яцалъул вас ГIабдулагьил беццав васасул бицен тIубан кьун гьечIо. Къокъ гьабулаго, живго ГIабдулагьил хIакъалъулъ баяналги нахъе рехун руго. Гьединлъидал хIакъикъаталда ГIабдулагьица борхараб хIеж гьев беццав васас борхараблъун бихьулеб буго. Гьебги «Шамилгун лъабабилеб соналъ хIежалде ун вукIун» абун мекъи хъван буго. «Хадуб гьав ГIабдулагьица цогиги чIужу ячун йикIун йиго, гьелъие гьавун цо гьитIинав васги тун, Шамил ккун лъабабилеб соналъ хIажалде ун вукIаго, хIежги борхун, гьениса нахъвуссун вачIинаго, хункарасул ракьги тун, гьаниве пачаясул ракьалде ворчIараб бакIалда, унтун, нухдаго хвана, рокъовеги щвечIого». Гьев хварав хIажичиги, тIехьалда букIахъе, беццав вас гуревлъи бичIчIулеб буго гьел рагIабаздасанго.",
        "Гь. 15. - ГъазимухIамадие лъикIаб тухумалъул«Чидалил МухIамадгъазил» гурей, «чи Далил МухIамагъазил» яс Шамай абулей йикIанин бицунаго тIехьалда ругел гъалатIазулги бицун букIана цебе рехсарал макъалабазда. МухIамагъази Дал абурав чиясул вас гурев, «Далил» абун тIокIцIар бугев чи вукIине ккола. Гьединлъидал битIараб букIина Далил-МухIамагъази абун хъвазе.",
        "Гь. 15-16. - ГъазимухIамадил хIаракаталдалъун ригьинги лъугьинчIого тIадруссунелъул инсуца гьесде гьабураб хитIаб гьоркьоб биччан буго тIехьалда. Гьес, кьурун нахъги вуссун, ГъазимухIамадидехун абунила, бокьани, вас, гьалъаса эхеде а мун гьагъавги чIван, бокьани гьагъаса эхеве а, гьанжелъигIан кьелин-кьелинги абун, дунги гуккун, жакъа нилъее гьабулеб жоялъухъги балагье, бицунеб рагIиялъухъги гIинакке гьагъав хIамилан, жакъа гьагъав чIвачIого щивха чIвалеван. Гьеб мехалъ ГъазимухIамадица абунила, тIасан гъостIа рекъон, валлагь нилъеца гьев, Бичас биччан батани, дада, живго вижизего вижичIев гIадин гьавилин абун. Гьидалас хадуб абун буго, кIваричIин чIвачIонигиян,«росулъго бищунго лъикIай йихьун цогидай ячинин нилъеца»абун.",
        "Гь. 16. - «ГъазимухIамадил эмен хвей» харбилъ «жиндирго Нури абулев вацгIал хун хутIарай Чакарин» абун мекъи бихьизарун буго «Ханучакарил Нури абулев чиясул чIужу ГIадал Билида» цIар.",
        "Гь. 18. - Эмен хведал ГъазимухIамадица цIали рехун теялъулги бицинчIого, хъван буго \"кинго кIун гьечIо тезе\" абун. Гьесда эбелалъ абурал рагIаби ва гьев цIалуде тIадвуссинави нахъе росун руго гьениса ва къокъго лъун руго бакI гурелъуб (гь. 21).",
        "Гь. 19. - Сагит абун мекъи кьунги буго ГьаракIуниса СагIидил цIар. Генуса Сагитилас ГъазимухIамадил рахъалъ гьесул суалалъе кьураб жаваб гьоркьоб биччан буго.",
        "Гь. 20. - \"ГъазимухIамадица руччабазда хулжал раччизе гьари\" хабар цебехун бачун ва къокъ гьабун буго. Гьоркьоб биччан буго мутагIиллъун вугев мехалда ГъазимухIамадил кванил хаслъи бихьизабулеб баян.",
        "Гь. 21. - ГъазимухIамад чIужу Билидаса ватIалъиялъул хIужжа гьоркьоб биччан буго. Гьенибго «ГъазимухIамад ансадерица къватIиве гъей» харбилъ, бакI гурелъуб мекъи лъун буго, эмен хварав заманалдаго букIараб, эбелалъ гьев цIидасан цIали гьабизе тIамиялъул баян.",
        "Гь. 22. - Кузулалъул (Кузулазул) гуро, Гузалалъул (Гузалазул). ГIайшат гуро, ГIашат(гь.25-ги). ГъазимухIамадил инсуца гьей чIвай, гьелъул эбел цадахъал вацал Унсоколоса рукIин ва цоги баянал гьоркьор риччан руго.",
        "Гь. 23. - Бартиханица (Батирханица) дибирасде тIаде виччачIого ГъазимухIамад кквей гьоркьоса камизе гьабун кьун буго. БатIи-батIиял бакIазда батIи-батIияб куцалда хъван буго гьеб цIар, Бартихан ва Батирхан абун. КIиябго цIар дандчIвала Генуб. Малачихановасул гIурус нусхаялда гIицIго Бартихан буго. Гьев вукIана лъабавго имамасул гьалмагълъун, росдал бетIерлъун, машгьурав гIалимлъун. Доб заманалъул гIемерал хъвай-хъвагIаяздаги рехсон буго гьесул цIар. Батирхан рехсараб бакIги ва имамзабазул заманалда гьединаб цIар росулъ букIиналъул мухIканлъиги гьечIо. Гьединлъидал гьениб Батирханги бугин ккола хъвавулъ гъалатIлъараб Бартиханил цIар.",
        "Гь. 24. - «ГъазимухIамад бакI-бакIалде мутагIиллъун ин» хабаралда гьоркьоб биччан буго КIулзиса ГIалил цIар.",
        "Гь. 25. - \"ТIамун лъабго\" гуро, \"тIамун лъабасго\" можорогун ялагьана гьесие бахIарай. Гьев Хичил ГIалил чIужуги кIиго лъимерги Мукракьалдаги рукIин бихьизабун гьечIо тIехьалда.",
        "Гь. 25. - Нугъаязул рахъалдехун мударислъун унаго, нухда гIор бахунелъул ГъазимухIамадил тIахьал риччи ва гьел ракъвазе гьари гьоркьоб биччан буго.",
        "Гь. 25-26. - Гьединго гьоркьор риччан руго ЦIалиялъухъ мухь кьеялъул, ГъазимухIамад унтиялъул, рокъове вуссине гьесие бокьиялъул ва гьес цевего цIализавун вукIарав нугъаязул вас хвеялъул рицунел баянал. Индиралда чIеялъулги рокъове нухда иналъулги бицен къокъ гьабун буго.",
        "Гь. 26. - «ГъазимухIамадие яс гьайи» хабар къокъ гьабун, имамасул яс СалихIатил гIакълу бихьизабулел мисалал гьоркьор риччан руго.",
        "Гь. 26. - \"ГъазимухIамадил яс росасе кьей, гьелъул хвел, дурц шагьидлъи\" абураб харбида цIар бихьизабун гьечIо, ай гьеб цебесебгун цолъизабун буго.",
        "Гь. 26. - СалихIат хварай заманалъул баян гьоркьоб биччан буго. «АхIулгохI бахъун анлъабилеб моцIалъ...» абурал рагIаби бакI гурелъур лъун руго. Гьел хурхинарун руго ТIагьирил хвалида, хIакъикъаталда СалихIатил хIакъалъулъ хъварал ругониги. Гьей хвана, Унсоколоса жиндирго эбелалъул гIагарав чи, ТIагьирилан абурав лъикIав гIалимчи, цIакъав бахIарчиясе ун цо сон бараб мехалъ, АхIулгохIги бахъун анлъабилеб моцIалъ. ТIагьирги шагьидлъана СалихIат хун анцIабилеб моцIалъ.",
        "Гь. 27. - Генуб шаригIат лъураб сонлъун гьижрияб 1242 соналъул бакIалда бихьизабун буго 1253 (1828) сон. Гьоркьоб биччан буго:Гьеб мехалъ гьесул яс СалихIатги йикIун йиго ункъго сон барай жо.",
        "Гь. 27. - \"ГъазимухIамадил чIужу ПатIимат\" харбил цIар кьун гьечIо, гьеб цебесебгун цолъизабун буго. ХIасанилас магъази хъвалеб мехалда ПатIимат чIаго йикIин гьоркьоб биччан буго. Кьурал баяналги араб заманалда кьун руго гьелъул хIакъалъулъ.",
        "Гь. 28. - Генуб росдал гIадатал тIад хъварал кагътал цIуни бихьизабулеб баян гьоркьоб биччан буго.",
        "Гь. 29. - ГъазимухIамадица жиндир сверухълъиялда шаргI гьуин гьаби, гIагарлъиялъе шаргIалдасан кумек гьаби ва цоги баянал кьун гьечIо. Хур сабаблъун гьесул гIагарав чиясул букIараб дагIба гьоркьоб биччан буго.",
        "Гь. 31. - ТIехьалда буго: \"...чияр кваралтIа битIун жанаваразейилан\". БукIине кколаан: «чияр карул тIа бетIунин жанавуразейилан» Шамайие тагIзир гьаби. Гьаб лъикIаб мисал буго доб заманалда магIарухъ чиллай гьабизе къизикъвачIа гIезабулеб букIиналъе.",
        "Гь. 31. - Руччабазе тагIзир гьабидал, кIиабилей ГъазимухIамадил йикIарай чIужу ГIалигъалбацIиласул Шамай «гаргалей йикIун йиго» абун кьун буго. ХIакъикъаталда руччаби «гаргалел рукIун руго».",
        "(Хадусеб букIине буго)",
        "ГIага-шагарго 13-го соналъ цебе силдисев АмирхIамзаца босун бачIана дие (Т. Айтберовасе) гьанжесеб магIарул алипалда (кириллица) магIарулалъ хъвараб тарих, жинда жаниб 1871 соналъ Ункъракьалда (ЦIумада районалъул тIасияб мухъ) ккарал лъугьа-бахъиназул бицунеб. Гьев Камилов абун памилия бугев бергьарав гIалимчияс бицана дида гъоб мехалъ: росулъила гьеб тарих цо чанго тIанчида гIажамалда хъвараб бугила, амма гьеб гIажам лъулъан басралъун, тIаде жоялъеги квешаб хатIалъ хъвараб бугелъулила жинцайила дуе гьаб кириллицалде сверизабун бачIанилан. Гьаб тIехь хъвазе нигат ккедал, нижеца – автораз – силдал рагъаризарун, гьезги АмирхIамза вагъаризавун гIемераб чIаголъи гьабуна гъоркьехун басма бахъулеб силдадерил тарихалъул гIажам кодобе бачIинабизе. Амма щиб гьабунги гьеб балагьун батизе кIвечIо, силдал гIемерго хIалтIаниги.",
        "Тарих хъварав чи рагIула АсхIаб абун Шамил-имамасул нусил бетIерасул васасул вас. Гьев АсхIаб вукIанила 20-30-л соназда (XXгIасру) магIарулалъ хъвадарулев вукIарав чи. Росулъгоги жиндирго тухумалда жанибги гъол кьогIал, 1871 соналъ ккарал лъугьа-бахъиназул хIакъалъулъ рицунел харбалги ракIарун, кагътиде гьел лъунила силдисев АсхIабица. Гьелго лъугьа-бахъиназул, ай 1871 соналъ Ункъракьалда ккараб чIвай-хъвеялъулги силдадерица бараб рагъулги хIакъалъулъ, хъвана гIурус парчахIасул офицеразги. Гьез хъвараб тексталдаги АсхIабица хъвараб тексталдаги гьоркьоб гIемераб пархен буго, амма къимат лъей батIа-батIаго буго.",
        "Гьанжеялдаса лъабнусго соналъ цебе [ай XVI гIасруялда. БакътIерхьул] Дагъистан капураб букIун буго. Нилъер гьаб Дагъистаналда тIоцре ккурал росабиги гьал ругила: МелъелтIа рахъ-мухъалъул – Аргъваниб, Болъихъ рахъ-мухъалъул – Кванхидалъ, ЦIумада рахъ-мухъалъул – ТIинди. Гьелги гъоб заманалъ капурал рукIун руго. Дагъистан гьелдаса хадуб бусурбан гьабуна, Шамалъул рахъалдаса Хайдакъ-Тапасаралъул рахъалдасан аскаргун вачIун, ХIасан-Абулмуслим абулев чияс. Гьев ХIасан-Абулмуслим гьенивехун вачIунеб мехалъ, гьенир капурзабаздаги бусурбабазул аскаралдаги гьоркьор ккун руго рагъал. ТIубараб ункъо-щуго соналъниги халат рахъарал, кIуди-кIудиял рагъал рукIун руго гьезул. Ахир-къадги, гьеб капурлъи хIалалъ бахъизе кIолареблъи лъан, ХIасан-Абулмуслимица, загьруги жубан, чед гьабун буго. Хадуб живги жиндир бодулалги рукIараб бакIалдаса нахъе лъутун руго гьел, мугIрузул капурзаби тIаде кIанцIизе риччан. Цинги тIаде щвараб гьеб бакъараб капураб халкъалъ кванан тола гьеб загьру жубараб чед, гьелдалъунги гьезул киналго хун, тIагIуна. Гьединаб хIилла гьабун гурого, ХIасан-Абулмуслимида нилъер Дагъистан бахъизе кIун гьечIо.",
        "Гьелдаса хадуб – Дагъистан бусурбанлъун хадуб заманалъ – тушманлъи ккола Дагъистаналъулги ЦIоралъулги халкъазда гьоркьоб. Гьеб тушманлъиги кинаб букIараб? Цояз-цоязул боцIи хъамулеб, гIадамал рикъулеб заман букIана доб. Гьаз дозул боцIул давла гьабун, доз гьазул давла гьабун, гьелдаса гурони квана-гьекъей букIун гьечIо.",
        "ГIадлу гьечIого, гIадлу гьабизе хан гьечIого, бергьарас къурасухъа жиндие бокьараб жо бахъулеб букIун буго гъоб заманалъ. Цо лъикIаб хур бихьани, кодоса бахъула, гьелъул бетIергьан цодагьав рухIдакъав ватани. ТIадеги вачIун, кутак бугес, гъежги ккун, гьединав рухIдакъ довехун рехун, гьагъаб хур жиндиего босулеб букIун буго. Гъоб заманалъ гIадамазда гьоркьор цо-цоял батIаго цIакъ бечелъун, ханлъи гьабизе лъугьунел рукIун руго. Мискинал чагIазе ракьалго течIого, жиб-жиб мугIрузул ратулел шагьаралда, жиб-жиб росулъ ратулел бечелъарал чагIаца дора-гьанир ругел киналго ракьал кодор кколел рукIун руго. Гьел ракьал ккуралги гIечIого, тIад магъалоги лъун, гьеб бахъулеб букIун буго. ГIадамал рукIун руго жидее чIорого хIалтIизарулел. Гьедин гьабун бечелъараб мехалъ, гьединал чагIи унел рукIун руго Маскавалде парччахIасде тIаде, жидеего хъулухъ тIалаб гьабизе. Бечедал чагIазул хIукуматги букIун, парччахIасги гъозие бокьараб хъулухъ кьолеб букIун буго. Гьедин цинги Дагъистаналда жанирго ханзабиги рахъун, халкъ язихъ гьабулеб букIун буго гьез. Цинги, гьел бечедал чагIаца мискинзабазе гьабулеб зулмуги букIун, вахъуна Шамил, гьеб ахIвал-хIалалде ккараб халкъ жинца эркен гьабилин абураб къасдалда.",
        "Ханзаби абун, мискинал чагIазухъа магъало бахъулел рукIарал гьел чагIи, цоял чIван, цоял туснахъ гьарун, жиндир квер щвараб бакIалдаса гIебеде лъугIизаруна шаргIияв имамас. Жиде-жидер ихтияралда мискинзабиги ккезаруна гьес. Амма гьанир, мугIрузда къараб халкъалда гьоркьор, хутIун рукIана чагIи, Ункъракьалдаго магъалоги лъун, гьелъул гIадамаздаса магъало бахъулел, жал ханзабигин нуцалзабазул чагIи ругиланги абун.",
        "Къедив чIарав анцIила лъабго нуцал чи вукIана. Гьез бахъулеб букIана Ункъракьалдасаго магъало.",
        "Ункъракьал абулел чагIиги ккола ЦIумади гIурухъ бакI тун, тIадехун чIараб халкъ. Цо кIкIал буго къеди-сасикьазул, кIиабилеб кIкIал буго Хъваршиб кIкIал, лъабабилеб кIкIал буго Силдиб-Гьакъоб кIкIал, ункъабилеб кIкIал буго Хваршини-митаразул Хушатибе щвезегIан кIкIал.",
        "Гьебщинаб халкъалдаса щибаб соналъ бахъулеб букIараб магъалоги: гьитIинаб росдадаса – лъеберго хIоржо, кIудияб росдадаса – кIикъого хIоржо. Цинги Шамил имамлъун лъугьун хадубги гьединго хIоржал рахъизе абун вачIарав Силдиве гьелго нуцалчагIазул лъабгояв. Силдиса ДенгамухIаммадица, гьесулго гьалмагъ СагIитмухIаммадица, гьезулго гьалмагъ АсхIабил Гунаш абулев чиясги Къедиса рачIарал нуцаби нахъчIвала: нужее гьанжелъизегIан магъало гIемераб кьунилан, гьанже нижеца нужее тIокIаб магъало кьезе гьечIила, нижги гьанже Шамил-имамасда кодор ругила. Гьал нуцабаз абун буго: гурила, жидеда Шамил лъаларила, гьаб нужерги – силдал – нуж гурезулги ракь гьанжелъизегIан, цебеккун букIараб гIадин, ниж маликаб бугила гьанжеги. Силдиса ДенгамухIаммадица абун буго, нужеца бахъедила гьеб кIикъого хIоржо нижехъа, нижеца кьеларилан.",
        "Цинги гъол ханзабигин нуцабазул зулму цебеккунги хIехьон ругьунаб, нахъияб росдал жамагIаталъ абун буго ДенгамухIаммадидаги гъол гьалмагъзабаздаги гьев Шамил-имамасул низамги, гьесул гIадлуги нилъеда тIаде, Ункъракьалде, гIунтIун гьечIила. Кинниги нижеца гьабураб маслихIаталда чIадила нужги гьел къедиселги. Пуланав ГIисал МуртазагIали абулев чиясул бугила тIад месед бекьун къачIараб истамбул хъирим. Нижеца гьезие гьеб кьелила, гьеб магъалоялда цебеса. Гьеб хъиримги босун, гьел нуцабиги чIадила, нужги чIадила.",
        "Цинги Силдиса ДенгамухIаммадица абун буго росуцоязда гьеб хъирим кьедила нужеца гьезие. Гьебги босун, гьаб Силдиб росулъа къватIире гьел чагIиги унарилаха. Гьанже, гьагъаб истамбул хъиримги босун, ине къватIире вахъарав гьал нуцабазул лъабгояв. Росдал рагIалде гьел щвараб мехалъ, хадурги рачIун, ДенгамухIаммадицаги СагитмухIаммадицаги, кьурун гьеб хъирим гъозухъаги бахъун, ганчIилъги кьабун, гъуризе хъундагъги гьабун, хьвагIун, эхебе рехун буго.",
        "Цинги нуцабазе кьварараб жаваб гьабиялъул гьеб хабар рагIун буго Шамил-имамасда. Гьав лъабавго силдисев тIаде ахIун вуго Шамилица. ГIашилтIа абулеб росулъе тIадеги ахIун, Шамилица гьазул цIакъ адаб-хIурматги гьабун, баркалаги кьун, ДенгамухIаммад байрахъчилъун вукIине хъван вуго – жиндир рагъ киб кканиги, гьенив цевехъанлъун вукIине. СагитмухIаммад гьанив, Ункъракьалда наиблъун тун вуго имамас, АсхIабил Гунаш Силдиб росдал нусил бетIерлъун тун вуго. Амма гьев Гунашил эмен нахъа вукIиндал, Гунашица, мунги нахъа вукIун, нусибетIерлъун дун рекъарав гьечIилан абун, жиндирго эмен АсхIаб тун вуго.",
        "Цинги Шамил-имамас гьадал Къедир рукIарал нуцабийилан абулел чагIи чIван руго. Гьеб ишалъе жиндирго муридзабиги Силдиса ДенгамухIаммадги, Гъадариса ХIавалавги рихьизарун, гьелги тIаде ритIун руго имамас. Гьел нуцаби доре Къедирго гъурун руго.",
        "Гьебго заманалъ, тушдерил лъореги ун, наиблъун тарав СагитмухIаммадицаги байрахъулавлъун тарав ДенгамухIаммадицаги ракълил къотIи-къай гьабун буго, гъоб цебе букIараб рикьи гьечIого рукIине, тушдерил халкъги гьаб Ункъракьалъул халкъги разилъун. Амма чIамалазулгун кьал хутIун букIун буго. ЧIамалазулгун рекъел гьечIоян абураб рагIиялъе лъабнусго чи гъорлъ вугеб рекIараб тушдерил къокъа бачIун буго силдадерил Игъадахъ магIарде боцIуда рукIарал нижер гIухьбузда аскIоре. Доб Игъадахъ мегIералъулги чIамалазул – гьакварисезул – ХIамикь абулеб мегIералъулги гIурхъи жубараб букIун, дол нижер гIухьбуз росулъе, Силдиве чи витIун вуго лъазабизе: гьакварисезул боцIул давла гьабизе тушдерил къокъа ана абун. Цинги силдадерида наиб ДенгамухIаммадицаги байрахъчи СагитмухIаммадицаги абун буго: «Гьеб хабар Гьакварибги лъан, гьакварисел тушдерида хадур гъелалде доз боцIи эхеде, Тушалъе, хъамула. Же, бугеб ярагъги босун, силдадерил балугъавщинав чи тушдерие нух кквезе къватIиве вахъа»,- йилан.",
        "Силдал рахъун руго къватIире ва тушал рачIунеб нухда гьез гъоркьчIелги гьабун буго. Гьел тIаде рачIаралго, силдадерица гьеб тушдерил рекIаразул къокъа гъуранила, цо чи гурони нахъе течIого. Гьевги цогидазда гьоркьоса вищулев вукIун гьечIо, лъол, жидерго гIадамазда гьес хабар лъазабизеян гурого.",
        "Гьелдаса нахъе лъун буго доб нижер мегIералда Игъадахъ мегIер абураб цIарги.",
        "Цебе доб силдадерил мегIералда цIар букIун буго Нахъа мегIер. Гьелдаса хадуб кинабго боцIи гьакварисезухъе нахъе щун буго. Гьез силдадерие цинги ракI-ракIалъ кIудияб баркалаги кьун буго. Гьеб заманалъ, Гьаквариб мажгит балеб мехалда, къадал гамачI лъун буго мажгиталъул рагьуда битIун тIад, жидер ункърижиялдаги васигат гьабураб: силдадерил чи лъикIлъиялда Гьаквариве вачIани, гьев нахъчIвагеян абураб рагIиги хъван. Гьеб хъвай-хъвагIай тIад гьабураб гамачI гьабсагIатги гьеб росулъ буго.",
        "Гьелдаса хадув Шамил-имам къачIан вуго ЦIоралде ине, боги бачун. Жиндир ихтияр тIад лъугьараб кинабниги бакIалдаса халкъ бакIарун буго. ЦIоралде ине лъеберазарго рекIаравги вачун вуго Шамилица, гьеб ЦIоралъул халкъги жинца бусурман гьабила абураб къасдалда.",
        "Цинги Шамил-имамги боги кинабго ЦIоралъул ракь бихьулеб мегIералда гIодор чIола. ГIодор чIараб заманалъ Шамилида бихьулеб буго бакътIерхьул рахъалдехун цо роцIцIараб гIадаб хъахIаб бакI. Наиб ДенгамухIаммадида Шамилица абулеб буго, доб нилъеда бихьулеб хъахIаб бакI щиб бакIдила бугеб? ДенгамухIаммадица жаваб кьолеб буго доб бугила Алабир-гьатIан. Шамилица абулеб буго, гIайдила, гъов квешав вас гьанив вукIаравани, добасан кIкIуйни баккилаанила жакъа.",
        "Наиб ДенгамухIаммадица абулеб буго, мун гIадинав кIудияв имам гIадамазул мацIалда божуларев ватаравани, квешав васги нилъеда гьоркьов вукIинаан жакъайилан. Гьев вуго цинги Хунзахъа ХIажимурад-наиб.",
        "Цинги Шамил имам щвезе вукIана ШилтIа-Кьурали абулеб бакIалде. Гьеб шилтIа-къуралисезул халкъ, Шамилги боги бачIинеб бугилан рагIун, гьезукьа хIинкъун, рокъо-рокъоса къватIиреги рахъун, Алазаналъул рагIалда цо рихьулареб бакIалда рахчун рукIун руго.",
        "Цинги Шамил имамги боги ЦIоралъул росабалъе щвараб мехалъ, гIадамалго ратичIого, рортанхъилел рукIарал гьал киналго гьезда хадур, гьел цIехезе абун. Цинги Шамилил байрахъулал тIаде ккун руго Алазаналъул рагIаллъабазда рахчун рукIарал гьагъал гIадамазде. Гьал байрахъулал тIад раккаралго, гьагъаб ЦIоралъул халкъ, гьаздаса хIинкъун, кодорго гIисинал хъизан-лъималгун Алазаналда жанире кIанцIун руго. Шамил-имам гьезде щвараб гьеб балагьалда ракI пашманлъун, нилъее нух битIичIилан, хехго нахъвуссун вуго. Гьеб боги нахъе цIан буго имамас, гьелги рокъо-рокъоре ритIун руго.",
        "Шамил-имамасул хабар бицине ккани, гIемераб буго. Дица гьаниб къокъ гьабун тана. Шамил цинги парчахIасул салдаталъ кодове восула. Хадуб гьев парччахIасде аскIове уна. Шамил тIаде вачIараб мехалъ, парччахIас гьесул цIакъ адаб-хъулухъ гьабула.",
        "ПарччахIас Шамил толев вукIун вуго, харжги кьун, жиндаго кодоб букIараб халкъалъул гIадлуги гьабун, гьезда гъорлъ шаргIги хьвадизабизе. ПарччахIасул гьеб рагIи Шамилие къабуллъичIила. Кинниги Шамилица парччахIасда гьарун буго: дуца жиндие лъикIлъи гьабулеб батани, жив ГIарабалъиялъе витIедила. ПарччахIас, гъосул гьари къабул гьабун, ГIарабиялде витIула. Гьелдаса хадуб парччахIас Дагъистаналда тIад жиндирго гIадлу лъун буго.",
        "Шамилида кодоб букIараб халкъалда тIад парччахIасул кверщел лъугьараблъи лъараб мехалъ, гъоба, ЦIоралда Шамилие лъугьараб жоги захIмалъун вукIарав цо къуралисес – ЧарчIавуз-гиназ абулев чияс жив Дагъистаналде хъулухъалъе витIейилан тIалаб гьабун Типлисалда вукIарав сардарасухъе гIарза кьун буго. Сардарас гьав гиназасул гIарзаги къабул гьабун, Болъихъе началникIлъун витIун вуго. Гьав гиназас, тарал рукIана ГIанди-УгрукIалда киналго наибзаби, гьелги,росабалъ бечедалщинал чагIи цIехон. Гьеб заманаялъ тарав вукIун вуго гьев КIаратIаса ХIажияв абулев наибги.",
        "Гьеб заманалда магIарул гIадамазе ретIел-партал гьабизе ххам щолеб букIинчIила. ГIадан хвани, мусруялъе руччабаца, квасги дургъун, гьабураб сугъур букIунаанила. Жиб-жиб рокъоб, хIадурун, нахъеги лъун тIад ретIунеб партал, бихьиназулги руччабазулги, къохьол букIунаанила.",
        "Гьеб заманаялъ арав нижер силдерил цо анлъго чи ЦIоралде: сугърал рачизе абун. Сугъразухъ гъоба багьа щолила. Сугъралги ричун, ххам босани, ххам гIемераб бачIунила.",
        "Тилавур абулеб ЦIоралъул шагьаралдеги ун, гьел сугъралги ричун, нахъруссун Дагъистаналдехун рачIунел гьел силдадерида батун буго Алазаналъул рагIалда хIаридалъ хIатIалги къан, тIерхьун хваваб цо гамущ. КIанцIарал гьал силдал. ХIаридалъа къватIиб баккараб бакIалдаса ганщил къаркъала чукIизеги-чукIун, жидеего тIукъби рукъун руго гьез, кIи-кIи, лъаб-лъаб тIикъва гьабун.",
        "Гьеб заманалъ вукIун вуго гьев КIаратIаса ХIажияв абулев чи Гьакварив наиблъун. Росабалъги мацI гьабулел гIадамал камуларелъул, гьев ХIажияв-наибасде хабар щвезабун буго: пуланав гьавги гьавги чияс, ЦIоралда гамущги хъун, тIукъбиги гьанги бачIун бугила. Гьанже ахIарал гьел силдал гьав ХIажияв-наибас Гьакварире. ГIакIаги къотIун, бахъараб гьев наибас гьездаса къоло щу-щу гъурущ. Гьеб къоло щуго гъурщил багьаги букIун буго заманалъ кIиго гIала.",
        "ГIарац бахъарабги гIечIого, тIамурал ХIажияв-наибас гьел силдал кIиго-лъабго моцIалъе Болъихъ туснахъалда. Гьенисаги ритIарал гьес гьел, ЧарчIавуз-гиназасул амруялдалъун, Хунзахъе. Гьенибги бараб гьел силдадерица анлъго моцI, щибниги диванго гьабичIого.",
        "Гьанже битIун буго гьадав Хунзахъ вугев огруг-началникIас гьав ЧарчIавуз абулев гиназасухъе ругьел: гьал силдадерил туснахъазда щибдила гьабилеб? Гьазул диван гьабулеб заманги тIаса анилан. Гьанже гиназасги битIун буго дов началникIасухъе: дагьаб заманалдасан, чи хвезабулеб загьруги кьун, гьел силдал рокъо-рокъоре риччайдилан. Дос цинги, гьав ЧарчIавуз-гиназас абухъе, загьруги кьун, рокъоре ритIун руго силдал. Гьазул цояв цинги, Харахьиве щведал, хун вуго. Цоги, Кьохъе щведал, лъабабилев, Болъихъе щведал, хун вуго.",
        "Гьанже балъхъадерил бегавулас гьикъун буго гьав гиназасда: гъол гьаниса Хунзахъе ун рукIарал силдадерил туснахъазул кIигояв киндай вугевила, нолъ цо гьанив хванилан. Гьебмехалъ абун буго гиназас, гъозул нахъахутIарав лъабавгоги, рокъоре щвелалде, хвезе вугила. Цинги, рокъове щвелалде, гьав лъабавгоги хун вуго. Рокъоре щвелалде, гьев лъабавго силдесев хвезе вугилан ЧарчIавуз-гиназас абурал рагIабаздалъун лъан буго гьезие загьру кьей.",
        "Гьел хварал силдисезда гъорлъ ДенгамухIаммад абулев Шамилил байрахъчиясул инсул вац КъурамухIаммад абулев чиги вукIанила. Гьевго СагитмухIаммад абулев Шамилил наибасул вацгIал Жамалудинги вукIанила. Цинги гъол загьруд хварал цогидазулги вацалги гIагарлъиги рукIинарищха.",
        "Гьанже ДенгамухIаммадицаги СагитмухIаммадицаги абун буго: «ГьанжелъизегIан нилъер силдадерил чиясул дида лъаралдаса нич рагIун гьечIо. Гьеб нилъер гIагарлъи хвеялъе сабабги гьев КIаратIаса ХIажияв вуго». БецIун гьев чIвачIони, нилъер халкъалда ничги рагIулаян.",
        "Цинги гьел силдал хвезари гуребги, цоги гIилла букIана гьаниб. КIаратIаса ХIажияв, жив наиблъун толаго, боцIи гIемерав чи вукIун вуго. Гьес силдадерил Игъадахъ абулеб магIарде боцIиги бачун, мегIер кваназабулеб букIун буго. Гьенир рукъзал ран, жиндирго боцIуе гIухьби жанир рукIине, силдадерил боцIи кваназе мегIер толеб букIун гьечIо. Гьесул гIухьбуца, гьаб наибасул боцIи букIин лъаларищ нужедайилан, силдадерил гIухьбузе хIинкъи кьолеб букIун буго.",
        "Гьединго, силдадерил Беда-рохьо абулеб бакIалда кули бан буго ХIажияс, хасало жиндир боцIуе лъикIаб бакI буго абун. Гьеб колода, щибго ужра-мухь гьечIого силдадерил балугъав чи хIалтIизе ине ирга биччан буго. ГьабсагIатги гьеб бакIалда ХIажиясул чIвадихъилан абула. Гьелдаго гIагардаго буго Митаразул талихI гьечIеб бакъдайилан абулеб бакI, гьенибги гьебго хIалтIи гьабун буго. Гьединал хIалтIабаца силдадерие рихарав вукIун вуго ЧарчIавуз-гиназас тарав гьев наиб.",
        "Шамил имамасул байрахъчилъун вукIарав ДенгамухIаммадица, тIоцеве живгоги гъорлъе ун, гьагъав хварав анлъавго Силдаса чиясул тIоцересел гIагаразулъа анцIила кIиго чи гьедизавун вуго, руччабазул цIаралги тIамун: жидеца гьев ХIажияв-наиб чIвачIого теларилан. Гьеб гьедиги гьеб хабарги, гьав анцIила кIиявго силдадерил чиясда гурони халкъалда лъачIеб, балъгояб букIун буго.",
        "Цинги гьеб заманалда, гIемер мехго гьоркьоб инчIого, вахъарав Хваршинивехун ХIажияв-наиб, росабалъ сверизе абун. Гьанже арал гьал силдал, анцIила кIиявго гьедарав чи, Хваршинире гьав гиназас тIад тарав наибасдехун. Гьединго рачIарал доре митаралги, хушатги. Гьел рачIиналъе гIиллаги букIун буго гьел росабалъги гъолго, силдадерие гIадинал, зулмабиги къадарал жалги гьарун рукIин. Цинги ДенгамухIаммадица абун буго, гьев наиб жанив вугеб рукъ сверун кквейила. Гьаб Ункъракьалъул агьлуялъ радалисалаялде рукъ сверун ккун буго. Гьев ХIажияв-наибасда цадахъ рукIанила дора кIиго нукарги Сасикьа ГIисал Дибир абулев цо писарги.",
        "Рогьарабго, лъан буго гьал рукъалда жанир чIарал чагIазда, жал жанир сверизарураблъи. Гьаз цинги жанисахун нуцIа рахан буго. ХIажияв-наибас абулеб букIун буго гъол цадахъ рукIаразда: «Нужго къватIире а. Дун жанив чIела», – ян. Гьал цадахъ рукIараца абун буго: «Инаро. Мун хваралъув, нижги хвезе руго», – ян.",
        "Цинги доб заманалъ рукъалъул нуцIилда кIулил каратI букIун буго, нуцIаги борлъун бахъараб. Наибасул гьалмагъзаби кинго къватIире раккичIеб мехалъ, ДенгамухIамадица, кIулил картIинисан жанивеги валагьун, ХIажияв-наиб вугеб бакIалъул хIисабги гьабун, гьагъав вугеб бакIалде таманчаги битIизабун, гьагъаб кIулил каратIалда кьвагьун буго.",
        "Кьвагьараб танчил гулла КIаратIаса ХIажиясул буртIин килищалда щун буго. Гьанже кIанцIун вуго къватIиве гьагъав лъабавго – кIиго нукарги Сасикьа Дибир-мирзаги: щивдила гьав наибасда туманкI речIчIулев чи?",
        "Гьагъал лъабгоял къватIире лъугьунелъул, ХIажияв-наибас нуцIа рахан буго. Цинги Шамилил болъ байрахъчи вукIарав ДенгамухIаммадица, «жанибго бухIедила цер» абун, рукъалда гъоркь букIараб бокьобги, рукъ сверунги бан цIулгун, цIа гъола. ЦIаги гъун, цIагун кIкIуй гьалаглъараб мехалъ, сверухъ ругезда лъиданиги вихьичIого, гордухъан къватIивеги кIанцIун, гIадамазда вихьулареб рахъалдехун лъутун, ХIажияв-наиб цо бокьове ворчIун вуго. Гьенив жанив гьесда ватун вуго цо гьитIинавго гIолохъанчи, аскIоб туманкIги эхетизабун, чури бихулев. Гьав гьитIинав чи ватидал, гъов къватIиве инеян абун, КIаратIаса ХIажияс кодоб букIараб таманча гьесде битIизабун буго. Гьев васас кIутIун, кодобеги босун ХIажиясул керен бакьулъе речIчIун буго аскIоб эхетун букIараб туманкI. Гьев васги вукIун вуго Силдаса ХIадисил Шарип абулев. Гьеб бакIалда чIван вуго гьес ХIажияв, округалъул началникIас наиблъун тарав чи.",
        "ЧарчIавуз-гиназас хъулухъ кьурав чи чIван хадуб, ДенгамухIаммадги СагитмухIаммадги, гьезул гIагарал чагIиги, хъизаналги рокъо-рокъоре руссинчIо, гьанже жал гиназас чIвачIого толарилан. Жал Тушалъе ине ругила. Тушалъ жидер божарал гьалбалги ругила, лъоз жидее кумекги гьабизе бугила. Гьенире ине абун, къватIиреги рахъун, хъачагълъуда рукIун руго гьал силдал.",
        "Гьелдаса хадуб, Алазаналда Шамил имамасдалъун тIагIараб жидер гъоб халкъги силдадерица Игъадахъ гъурараб тушдерил къокъаги бихьун, гьебги захIмалъун вукIарав ЧарчIавуз-гиназас, парчахIасде гIарзги гьабун, бакIарун буго Москваялдаса салдат.",
        "Ункъракь бахъизе гIодовегIан 15000 салдат вачIун ватила. Гьездаги тIадеги кинабго ГIанди-округалъул гIадамал рукIанила.",
        "Ункъракьалде бачIараб салдаталъ гьел, КIаратIаса ХIажияв чIваялъулъ гIахьаллъарал росабиги рухIана. Гьел росабазул гIадамалги, бихьинав-цIуяв, гьитIинав-кIудиявин течIого, къватIире рахъинарунила. Гьезул боцIиги хъун, гьебги тIагIинабунила.",
        "Силдадерие цIакъго зулму гьабун буго. Силдив вукIуна НикIалайил аписар, АхIмадхан абун. Гьевги гьесул гIагарлъиялъул анцIила щуго рукъги хутIун, нахъияб силдадерил халкъ къватIибе бахъинабула. Гьединго митарал къватIире рахъинарула салдаталъ. Хваршинисезул чи рокъов течIо Хушатибе щун. ГIисинал, рилълъине кIоларел ункъракьазул лъимал мугъалда раччун руго. Рилълъанхъизе кIолел, квер ккун, хIалалъ рилълъинарун, силдалги митаралги, цогидалги Болъихъе щун руго. Кванан тIагIинчIеб гьезул боцIиги, гьеб ГIанди-округалъул халкъалъ жидеда цебе хъвехъун хъамун буго, жидеего давла гьабун.",
        "Ункъракьалъул халкъ Болъихъе бачIун бихьараб мехалъ, ГIандисев ГIараш абулев наибас гьев ЧарчIавуз-гиназасда абун буго: «Я, гиназ! Гьев КIаратIаса ХIажиявни чIван ватила. Гьаб кинабго халкъалда щиб гIайиб букIараб, гьал къватIире рачахъизе кканани?» Гиназас абун буго, гьелги Алазаналъ арал жидералги кидадила ращалъулел? ГIарашица абунила: «ГIай, цинандарисев. Гьединищ вукIарав мун – кIалдиб цаги, цабикь гIанкI ккун, гьал мискинзаби тIагIинарулев?»-ян.",
        "Гьеб Ункъракьалъул халкъ, рекIунеб я машина гьечIого яги цогидаб, гIадан рекIунеб жо гьечIого, хIатIазда билълъинабун, Ставрапол рахъаде щвезабун буго. Гьезул нахъе чиги вачIинчIо, нусгоясда гьоркьоса анцIгогIанав чи гурони.",
        "Гьанже ЧарчIавуз-гиназас хехаб заманалдаго пирказ гьабула тушдерил халкъалда Силдиса ДенгамухIаммадилги гьесул гьалмагъзабазулги хIакъалъулъ. Гьадин, наиб чIварал чагIи лъутун ругин. Нужер ракьалда гьел кквезе щванани, кквезеги ккун, жинда тIаде щвезарейилан. Жинде тIаде щвезаризе кIолеб гьечIони, чIвай абун.",
        "Гьанже бахъараб Дагалдехун (балагье гьаниб лъураб гьеб росдал сурат) шанакIусезул ахIи гьал силдадерида хадуб. ЦIехарал гьал ЧIеру-гIор бахъун доб рахъалда ругел гьал ШанакIоса тушдерица. Силдадерида тIаде ккун руго гъозда жал рихьулареб, жидеда гъол рихьулеб бакIалда.",
        "Гьанже гьал тушдерица пикру гьабун буго: «Нилъ жал кквезелъун тIаде рачIараллъи лъанани, гъол силдадерица нилъее зарал гьабизе буго. Нилъеца ритIила гъозухъе гъол силдадерил гьалбал, цереккун ракълие нилъер гьанире рачIун рукIараб мехалъ, гъол тIад рещтIун рукIарал. РитIила жидее кумек гьабизе рачIараллъун, гъозухъа ярагъги гьез нахъе босизе. Цинги, ярагъ нахъе босун хадуб, гьабила нилъеца гъол силдадерие гьабулеб жо»,-ян.",
        "ВитIанила гьал тушдерица гьав ДенгамухIаммад жиндир гъасда рещтIарав гьесулго гьобол. Цоги витIанила гьаз гъосдаги лъалев гъовги лъалев кIигоявги. Цоги чагIи ритIанила гъол силдадерида тIаде, батIияб нухдасан сверун. ДенгамухIаммад, гъол ШанакIоса тушдерил чагIи жидеда тIаде рачIиндал, цIакъ воханила, жидее лъикIлъиялъе рачIарал чагIиян ракIалдеги ккун. Цинги гьав тIаде вачIарав лъабасго абунила: «Нужеца гьанже щибниги жоялъул ургъел гьабуге. Гьаб ярагъги нижеца босила. Нужер къайи-матахIги нужецаго босе, гьал хъизаналги раче. Нилъ къаси бигьаго Дагалде щвезе руго», - ян.",
        "Шамилил болъ байрахъчилъун вукIарав ДенгамухIаммадица ги, Шамилил наиблъун вукIарав СагитмухIаммадицаги, босун, гъол ШанакIоса тушдадерихъе ярагъги кьунила. Киналго хъизамалги рачча-къан, гьагъал силдал тIаде рахъаралго, рохьор жанир рукIарал ШанакIусезул гIадамаз, рохьоса къватIиреги рачIун, ДенгамухIаммадги СагитмухIаммадги, цадахъ рукIарал киналго чагIиги, щибго жоялда балагьичIого, чIва-чIван ран руго.",
        "Цо лъабго-ункъо сон барав васги гъоркье ккун, гьитIинав вас чIваге абун, тIадги егун чIарай эбелалда, мугъалда хвалченги кьабун, кIудияб ругъун лъунила.",
        "Гьеб тушдерил бакIалда гьитIинав-кIудияв силдадерил щуго чи чIван вуго шанакIусез. ЧIварал гIечIого, бутIрулги къотIун руго.",
        "Силдадерил руччабазул квералги рухьун руго шанакIусез, чIварал ДенгамухIаммадилги СагитмухIаммадилги кверал къотIун руго. Цинги къотIарал бутIрул гьагъал руччабазда раччизарун руго. Мугъалда раччизе риччачIого, жидерго чIинчIо-кIазазда жанирги рухьун, карандаса эхере дализарун руго. Гьеб хIалалъ силдадерил руччаби Болъихъеги рачун, ЧарчIавуз-гиназасда цере рахъун чIезарун руго. Гиназас гьал руччабиги рачун рачIарал тушдерил гIадамазе кIудияб баркалаги кьун, щивасе анцI-анцI гъурущ гIарацги кьун, рокъоре ритIун руго. Гьанже гиназас силдадерил чагIи къачIалел рукIун руго, гьал руччабиги рачун, Ставропол рахъалде ритIизе. Цинги балъхъадерил жамагIаталъги цоги-цогидал гIадамацаги, гъол руччабазда ракI гурхIун, гьарун буго гиназасда: гьел силдадерил руччаби гьенире ритIугейин, цоги бакIалде ритIейилан. ЧарчIавуз гиназас, гьезул гьариги къабул гьабун, Гьакварире ритIун руго руччаби, жидерго росулъе ритIичIого. Гьаквариб щуго-анлъго сонги бан, хадур рачIана гьел Силдиб росулъе.",
        "ХIХ гIасруялъул тIоцебесеб бащалъиялда Дагъистаналъул интеллигенциялда гьоркьов лъикIаланго машгьурав вукIана гIалимчи, жамгIияв хIаракатчи ва шагIир Аюб-къади ал-Жунгути. ГIелмиябгун популярияб адабияталда батIи-батIияб къагIидаялда кьун батула гьесул цIар: шайих Аюб ал-Жунгути ас-Сугъра, Ал-къади Аюб ал-Жунгути, Аюб Гъази Жунгути, Аюб Дагъистани ва гь. ц.",
        "Аюб-къади гьавураб ва гIураб ТIасияб Жунгут росу сверухълъиялда машгьураб букIана жаниб лъикIаб гIелмияб гьава бугеб, гъваридаб лъаялъул гIалимзабаз гIумру гьабулеб, гIараб гIелмабаздасан камилаб лъай кьолеб мадраса хIалтIулеб бакI хIисабалда. Гьелъие нугIлъи гьабула, масала, гьеб мадрасаялда магIарул адабияталъул классик, шагIир Ругъжаса Элдарилав, машгьурав гIалимчи ва педагог гьидерил жамагIаталъул ТIидиб росулъа Хандиев МухIамад гIадал цIар рагIарал гIадамал гьенир цIалулел рукIиналъ.",
        "Гьеб гуребги жунгутдерил жамагIаталда жаниса раккарал гIалимзабазул ва цIаларал чагIазул цо-цоязул нахъе хутIарал цIаразги гьезул ирсалъги бихьизабулеб буго гьениб букIараб гIелмиябгун динияб гIумруялъул даража. Жеги ХYIII гIасруялдаго гIелмияб агьлуялда гьоркьоб лъалеб букIана Жунгуталдаса ХIажимухIамадил Дайитбегил Сулейманил вас МалламухIамадил цIар (тIокIцIар Баги). Гьесул хIакъалъулъ нахъе хутIарал баянал цIакъго мукъсанал ругониги, амма тарихалда хутIун буго хIужа гьес I742 (II63) соналда машгьурав гIалимчи ал-Гъазалил «Мингьадж ал-ГIабидин» абураб тIехь цIидасан хъван букIараблъи.",
        "ХIХ гIасруялда ТIасияб Жунгут росулъа рахъана гьал хадусел гIалимзабиги цIаларал чагIиги: Аюб-къади, ХIамзат-къади, МухIамадмирзал вас МухIамад-къади, Чичил МухIамал вас КIудияв Алдан-къади, Алданил вас Дада-къади, Щалай МухIамадил вас Албури-къади, Албурил вас Пайзула-къади, Пайзула-къадил вас Зайнудин-хIажияв.",
        "Гьезул цоцоязул хIакъалъулъ баянал кьун руго Дургелиса Назирил «НузхIат ал-азхан фи тараджим гIуламагI Дагъистана» («Дагъистаналъул гIалимзабазул биографиябазулъ гIакълабазул лазат») ва ГIали Каяевасул «Тараджим-и гIулама-йи Дагъистан» («Дагъистаналъул гIалимзабазул биографияби») абурал машгьурал баянтIахьазда. Гьедин, Щалай МухIамадил вас Албурил-къадил хIакъалъулъ Дургелиса Назирица хъвалеб буго, гьев вукIанила ХIХ гIасруялъул тIоцебесеб бащалъиялда гIелмабазулъ махщел бугев, мустахIикъав гIалимчи. Гьесго МухIамадмирзал вас МухIамадил хIакъалъулъ хъвалеб буго, гьев вукIанила лъай бугев, цIарарав гIалимчи. Гьесда кутакалда лъикI лъалаанила исламалъул къануназул гIелму — фикъхIи. Гьев вукIанила жиндир заманалъул цIакъго къиматав гIалимчи ва гьунар бугев инсан. Гьесул хIакъалъулъ шайих ГIали ас-СалтIияс хвалеб букIахъе, гьев вукIун вуго жиндирго хIалтIабиги рукIарав хIакъав гIалимчи.",
        "ХХ гIасруялъул авалалда ва совет хIукуматалъул заманалда жунгутдерил гIелмияб ва рухIияб агьлуялъул вакилзабилъун рукIана ХIажи-МухIамад-къади, ГьитIинав Алдан-къади, Бадрудин-къади, Бунямин-хIажияв, Дибир МухIамад, ГIабдулмуъминил Измудин (ЦIаларав) ва цогидалги.",
        "Жунгутдерил гIалимзабазда гьоркьоса Дагъистаналъул тарихалда жаниб гвангъараб лъалкI тарав, жиндир цIар машгьурлъарав гIалимчилъун ккола Аюб-къади. Гьесул гIумруялъул ва гIелмуялъул хIакъалъулъ мухIканал баянал хутIун гьечIо. Кодоре щварал хIужабазда ва биценазда рекъон, Аюб-къади гьавун вуго ХYIII гIасруялъул кIиабилеб бащалъиялда гъазигъумекдирил Къуркъли росулъа «тукку» абураб тухумалъул ТIасияб Жунгуталде гочарал вакилзабазул хъизамалда. ГьитIинго лъай-цIалиялде гъира букIарав гьесие гIараб гIелмабаздасан байбихьул лъай щун буго жиндирго росулъ рукIарал мугIалимзабаздаса, хадув цIалун вуго батIи-батIиял магIарул росабалъ, доб заманалда машгьурал гIалимзабазда цеве, гьезда гьоркьор ГьаракIуниса СагIидидаги ГIаймакиса МухIамад-Мирзадаги. ЛъикI лъалеб букIун буго гIараб, лъарагI, тюрк мацIал, бичIчIулеб букIун буго гIурусабги. Заманалдасан кьучIаб гIелмияб лъайги бажариги щварав Аюб-къадица, цин жиндирго росулъ, хадуб батIи-батIиял бакIазда гьабун буго дибирлъиги къадилъиги. Чанго соналъ гьев вукIун вуго Гъоркьияб Жунгуталда диванбеглъунги.",
        "Заманалдасан жамагIаталда жанив Аюб-къади машгьурлъула гъваридаб лъай бугев факъихI, гIараб мацIалъул, мантIикъ гIелмуялъул устар, гьунар бугев адабиятчи хIисабалда. Гьесул букIун буго цIакъ берцинаб хатIги хъвай-хъвагIайги. Баянаб буго Аюб-къадица гIелмиял хIалтIаби хъвалел рукIараблъи. Аслияб куцалда гIалимчияс гьезулъ борхулеб суал букIана ислам диналде жанире рачIарал цIиял низамазул (бидгIабазул) тема. Аюб-къадил пикруялда рекъон, гьел бидгIабаз гьесул заманалъул тасавуф сверизабун букIана квешаб ишалдехун, исламалъул къануназде данде кколареб хIалалде. ГIалимчиясул гIелмиял асараздаса жакъа къоялде цохIого цо хIалтIи гурони щвечIо кодобе - «Ас-СавагIикъул илагьиййа ли ихIракъи агьли тIтIарикъатIи аш-шайтIаниййа» («ШайтIаналъул нух босарал рухIазе гIоло Аллагьасул пираби»). Гьениб гьес какулеб буго Шамилил имаматги, гьелъул цевехъанасул хIаракатги, магIарулаз гьабулеб гъазаватги. Гьединго баянаб буго 1845 соналда Аюб-къадица Ибн ал-ХIажарил «МинахI ал-Маккиййа фи шархI ал-ХIамзиййа» абураб тIехьги хъван букIараблъи.",
        "Хъварал хIалтIабиги гьабураб хIаракатги сабаблъун заманалдасан Аюб-къадил къадру цIикIкIуна гIурусазда цебе ва къимат борхула гьезул рахъ ккуразда жаниб, ва гьев лъугьуна гIурусазул рахъалда ругел дагъистаниязда, гIелмиябгун динияб агьлуялда гьоркьов гIемерго божи бугев чилъун.",
        "Аюб-къади гIадинал халкъалда жаниб рагIи билълъарал, къимат бугел гIалимзаби жиндирго рахъалде цIалаго, гIурус хIукуматалъул мурад букIана Дагъистаналъул гIадамал, гIалимзаби бакIалда гьабулеб политикаялда божизаризе, гьелъул рахъ кквезе гьел кантIизаризе. ГIурусаз хIаракат бахъулеб букIана жал ислам диналъул тушбаби гурилан абураб пикру гьезда гьоркьоб щула гьабизе, жидеца исламалъул лъайги культураги цIунизе хIаракат гьабулеб букIин, имам Шамилицаги гьесда хадур рилълъаразги абухъе, жал гьелъул тушбаби гурилан бичIчIизабизе.",
        "1815-1816 соназда пачаясул администрациялъ Дербенталда рагьана мадраса (мадраса гIилмия) ва лъазабуна, гьеб букIин гIурусазда хадур рилълъарал Дагъистаналъул бусурбабазул лъимал цIализаризе, гьезда исламалъул культура босизабизе ва гьезда гьоркьоб гIелмаби тIиритIизаризе рагьараб идаралъун. Бицен гьабулеб заманалда Аюб-къадил лъикIаб гьоркьоблъи лъугьуна Дагъистаналъул сардар генерал П.А. Ермоловасулгун. Гьесул гьариялдалъун, Гъоркьияб Жунгуталда диванбеглъиги тун, Аюб-къади разилъула Дербенталъул мадрасаялъе бетIерлъиги гьабизе ва гьенир дарсалги кьезе. Гьеб хъулухъалъухъ гIурус администрациялъ гьесие лъагIалие цо къадар гIарцул харжги чIезабун букIуна.",
        "ЦIияб ишалде лъугьарав Аюб-къадица тIолабго лъайги къуватги кьола бакIалъул халкъалда гьоркьоб лъай, гIелму тIибитIизабиялъе, хасго гIолохъанаб гIел цIализабиялъе. Гьедин, гьес гIурусазда гъоркь рукIаралщинал росабазул бутIрузухъе, старшинабазухъе ва цогидалги гIадамазухъе ритIула кагътал, лъай босизе ва гIелмаби цIализе гьелги гьезул лъималги ахIун. Гьениб гьес бицунеб букIана гIелму-лъаялъул къиматалъул, гьелъул бугеб пайдаялъул, ахIулеб букIана жиндихъе лъимал ритIеян, гьезда ислам дин малъизе, гьелъул асаралда гъоркь гьезие тарбия кьезе, гIараб гIелмаби ва адабият цIализабизе. Жидехъе кагътал ритIаразда гьоркьоса гIемерисез жаваб кьола гьесул ахIиялъе ва гьесухъе ритIула жидерго лъимал. Гьедин заманалдасан Аюб-къадида сверухъ бакIарула гьезул кIудияб къадар. ГIалимчияс кагътал ритIаразда гьоркьов вукIана гъазигъумекдирил Агълар-ханги. Гьесги жаваб кьола гIалимчиясул ахIиялъе ва гьесухъе витIула жиндирго вас ЖахIбар.",
        "Аюб-къадица гIумру гьабулеб букIана Кураласа гIалимчи, шайих МухIаммад-апанди ал-Ярагъияс Дагъистаналда накъшубандияб тIарикъат тIибитIизабизе байбихьараб заманалда. Гьеб мехалда, ай ХIХ гIасруялъул 20-абилел соназда гьев шайихасги гьесдаса тIарикъат босарав Жамалудин ал-Гъумукъиясги жигар бахъулеб букIана Дагъистаналда цIияб динияб чвахи тIибитIизабизе, гьелде гIадамал ахIизе, тIоцебесеб иргаялда заманалъул гIалимзабазда гьоркьоб гьеб тIибитIизабизе. Жунгуталдаса Аюб-къадиги вукIана Жамалудин ал-Гъумукъияс жидехъе кагътал хъварал машгьурал гIалимзабаздаса цояв. Амма гьес гьеб ахIиги къабул гьабуларо ва тIарикъатги босуларо.",
        "Гьелдаса хадуб, ай ХIХ гIасруялъул 30-абилел соназда Дагъистаналда байбихьана гъазаватги загьирлъана гьелъул церехъабиги: Генуса ГъазимухIамад, ГьоцIалъа ХIамзат ва Генуса Шамил. Гьез абулеб букIана жал ругила шаригIаталъул имамзабийилан (ал-имам аш-шаргIиййа) ва байбихьула гIадамал ахIизе шаргIалъул тIалабазда рекъон гIумру гьабизе ва гIурусазде данде гъазаваталде рахъине. «Жидер ахIиялъе жаваб кьечIел гьез рикIкIунаан капурзабилъун ва гьелгун рагъулаан мунапикъзабигун гIадин, гьезул гIумруялдаги, мал-мулкалдаги ва руччабаздаги тIад жидер ихтияр бугеб гIадин» (Дургелиса Назир).",
        "Доб захIматаб, хIабургъараб заманалда Дагъистаналъул динияб агьлуялда жаниб гъазаваталъулги, гьелъул идеологиялъулги ва гьел гурел цогидалги суалазда тIасан ккола рекьел. МагIарулаз байбихьараб гъазаваталъул рахъ ккурал гIадин, гьелде данде чIаралги рукIана машгьурал гIалимзабиги диниял церехъабиги. Гьезда гьоркьор рукIана пачаясе хъулухъ гьабулел рукIаралги гьединго, пачаясул Россия бокьуларелги, амма Россиялде данде магIарулал рахъин гIакълу гьечIеб жолъун рикIкIунелги. Динияб агьлуялъул гьеб бутIаялъул бетIерал идеологаллъун церерахъана ГьаракIуниса СагIид, Яхсаялдаса Юсуп, Индиралдаса Мама-Киши, Ахтиялдаса Мирза-Гали, Дербенталдаса Мирза-ТIагьи. Гьезда гьоркьов вукIана ТIасияб Жунгуталдаса Аюб-къади.",
        "Аюб-къади цевевахъана, имамзабазги гьезул устарзабазги, магIарул халкъалъул цIикIкIарасеб бутIаялъги жиндир рахъ ккураб, жал гIахьаллъараб гъазаваталде данде. Гьезул нухдасаги гьабулеб гъазаваталдасаги инкар гьабулаго, гьес гьеб кинабго нахъчIвалаан. Гъазаваталъул идеологалги церехъабиги гIалимчияс рикIкIунел рукIана дунялалда жалго кIодо гьаризе нигатгун церерахъарал, питна бекьулел мунапикъал гIадамаллъун. Гьес кутакалда бадибчIваял гьарулел рукIана гьезда, какулаан гьезул хIаракат: хIасил кколареб рагъ гьаби, бусурбаби чIвай, гьезул мал-мулкалда тIад кверлъей ва гьеб сабаблъун ццидахун гаргадулаан, хIинкъаби кьолаан гьезие.",
        "Динияб гIелмуялъул, философиялъул, мантIикъалъул, балагъаталъул рагIи билълъарав устарлъун гуревги гьунар бугев шагIирлъунги вукIана Аюб-къади. Гьес шигIраби хъвалаан гIараб мацIалда. Жакъа къоялде баянаб буго гьесул лъабго асар: «Нилъер БетIергьанасул рахIматазе лъугIелищ бугеб, я ахIмакъ...» абураб къасидаги, «Аллагьасе рецц гьабун, лъугIизе тана...» абураб ГIаймакиса Абубакар-хIажиясул «Ал-Гьамзия» абураб къасидаялъе шигIрияб рецензия хIисабалда хъвараб назмуги, «Гьал чурхдузде жив балагьидал...» абураб философияб назмуги.",
        "ТIасияб Жунгуталдаса Аюб-къади вукIана ХIХ гIасруялъул тIоцебесеб бащалъиялда Дагъистаналъул тарихалда, жамг1ияб гIумруялда ва гIелмияб агьлуялда жанив загьирлъарав, жиндирго хасал пикрабигун, хIаракатгун ва гIелмиябгун динияб ирсгун машгьурав гIалимчи ва инсан.",
        "Бисмиллагьи ррахIмани ррахIими",
        "Щибаб рецц Аллагьасе буго тIолабго гIалам жинца бижарав.",
        "Хадуб салат салам лъейги хирияв МухIамад (с.т.гI.в) аварагасда, гьесул агьлуялда ва асхIабзабазда.",
        "Гьелда хадуб.",
        "Гьаб буго Дербенд шагьаралъул аслуялъулги Дагъистан вилаяталъул агьлабазулги баян жиндилъ бугеб тIехь.",
        "ТIоцебе нилъеца баян гьабила Къубад-шагьасулги[1] Хакъан-шагьасулги[2] ахIвалал. Къубад-шагь Дербендалда чIола. Хакъан Идил[3] абураб шагьаралда чIола. Дербендалъулги цогияб гIажамиязулги[4] хан Къубад-шагь вукIана. Эвги Абу Ануширван[5] абулев чи вуго. Хазаразул, турказул, москавуялъул тахулаталъул[6], киналго гIурусазул хан Хакъан-шагь вукIана. Эв кIиявго вагъулев вукIана, цинги кIиясдаго гьоркьоб маслигIат гьабун рекъел ккана. Къубадица Хакъанил ясги ячана[7]. Цинги Къубадица Хакъанихъе чи витIана, дие бокьун бугин нилъеда гьоркьоб цо сангар гьабизе абун. Хакъанги элда разилъана. Эс сангар гьабиялъе сабаб эсда тарихалъул тIахьада бихьана[8] (гь. 1). Искандарида[9] Жибрилас[10] абунилан абуна «Гьаб бакI баркат бугеб бакI буго. Дуца гьаниб буцур гьабейилан», - абун. Зулкъарнайицаги эб буцур гьабунила, гьанже тIаде ракь ун бахчун бугила. Гьемехалъ Къубад-шагьас, миччирги нахъе хъван эб буцур загьир гьабуна. Элъул хун батараб бакIги къачIана. Гьеб соналъ азарго чиги гьенив жанив вукIун, нусазарго чиясдаги гьеб шагьар бахъизе кIолареб куцалда Табасаралъул[11] рахъалдехун рагьабиги лъуна. Элда сверунги къиблаялъул рахъалъ сангарги гьабуна анкьго моцIалъ[12]. Гьеб кинабго буцур лъугIараб мехалъ Къубад божана жиндие Хакъанил рахъалдаса зарар гьечIолъиялда. Хазаразул капурзабада[13], эл гурездаги Эрмениязул[14], Азербайджаназул[15], Ширваналъул вилаятазе зарар гьабизе кIвечIо.",
        "Гьемехалъ, Къубадица Хакъанил яс, аскIовцин вегичIого нахъе йитIана. Элдасан лъимер лъугьун жиндирго ханлъи жубачIого букIине.",
        "Дербенд шагьаралъул кIиго рагьу букIана цIакъаб, щулатаб. Жиб кIиялдасанго рагъ гьабизе кIолареб хIалалъ [къараб] (гь. 2). Эб рагьдухъ вукIана кIиго хъаравул. Эб шагьар шулат гьабун хадуб Къубад ана Шеки абураб вилаяталде[16] ва ГIиракъалдеги[17]. Хакъан ана жиндирго вилаяталде Дешти шагьаралде ва Къибчахалде[18], ва Таргъуялде[19], ва Анжиялде[20], ва Андириялде[21], ва Игьраналде[22], ва Гелбахъалде[23], ва Гичи Маджиралде, ва Уллу Маджиралде[24] (Маджар), ва Къизларалде. Татаразул шагьраби [шагьарал] Хакъанида кодо рукIана.",
        "Эзул кIудияв чIола Игьраналда. Татаразул шагьар[25] чIунтун хадуб дол татарал ана Гъирим[26] абураб вилаяталде. Гьениб букIана пахьул магIдан, Андирий шагьаралдаги Игьраналдаги[27]. Меседил магIдан букIана Терек шагьаралда. Эб кIиябго магIдан букIана Хакъанида кодоб. Хакъаница Игьраналъул хIакимасе кьуна гьал магIданазул ихтияр кверщел[28] (гь.3).",
        "Парисазул[29] вилаяталда ханлъун вугев чиясул гIадат букIана, жинца цIи гьабулеб Дербендалъул буцур. Ануширван (эвги Къубадил вас вуго) жиндир тахида чIун хадуб, жинца рана Дербендалъул вилаяталда гIемерал хъулби, Румазул[30] вилаяталде щвезегIан. Гьединго цIи гьабуна Дербендалъул буцур Ануширванида цебе цо чияс, жинда цIар абулев Багьрам К(Г)авуз Угъли шагь абун[31].",
        "Ануширваница бачIана парисазул вилаяталдасан гIемераб халкъ. Жинцаги рана гIемерал росаби. Гьагъаб вилаяталда жинца бана тIоцебесеб Алпун абулеб шагьар. Цинги бана лъабнусиялда лъабкъого шагьар Дербендалде щвезегIан[32]. Гьагъадинго бана Алпун (Алпан)[33] абулеб шагьарги, гьалда цебе (гь.4) [вукIарав] чияс. Жинда цIар абулев Асгъандияр-шагь абун. Ануширван вукIана энив Алпуналда чIолев. Ануширваница бана, жиндир эмен Къубадил изнуялдалъун цо шагьар, жинда абулеб Шагьбарам[34] абун. Нахъеги бана шагьар Каркар[35] абулеб. Нахъеги бана Абад[36] абулеб шагьар. Нахъеги Маскуралъул(37] ракьалда Касир абулеб шагьар, жинца энибги чIезе гьабуна гIемераб халкъ. Нахъеги бана шагьар Сун(Сул)[38] абун цIар бугеб. Жинца энибги гьабуна халатаб буцур. Нахъеги жинца рана кинабго бакIалда шагьраби Агьраналде щвезегIан. Доб Агьран букIана Гелбахъазул хан чIолеб бакI.",
        "Нахъеги бана Самандар (Семендер)[39], элда цIар Таргъу[40] буго. Нахъеги бана (гь.5) Анжи хъала. Эсие пайда гьал шагьарал раялдасан – Дербенд цIуни буго хазаразул капурзабаздасан. Нахъеги бана Гъумекдерил шагьраби[41]. Энивги чIезе гьавуна хIаким жиндирго рукъалъул агьлуялдаса. Алпун шагьаралда гьоркьобги Гелбахъалда гьоркьобги букIана анкьго икълим[42].",
        "Ануширваница гьал шагьраби мухIкан гьарун тун нахъа, живги жиндирго гIадлуялда вугеб мехалъ, авараг (с.т.гI.в) гьавуна. Исламалъул нурги тIибитIана. Кисра[43] - Парисги гьалаглъана, эзул ханлъиги ана. Хазаразул капурзабиги рахъине гьаруна жудор ракьалдаса[44]. Ислам бергьана аварагасул тарих букIун хадуб кIикъого соналъ[45] (гь.6).",
        "Киналго асхIабзабаца къасд гьабуна рахъине Дербендалде гъазаваталъ хазаразул капурзабигун, щай абуни жал рукIиналъе гIоло, дол асхIабзаби, жудода рагIун аварагасдасан: «Дербенд баракат бугеб бакI буго. Щив вугониги жинца гъазават гьабун элъулъ, эсул мунагьал чурилин абун», - аврагасул хIадис. Кинниги эзул иттипакъ[46] ккана Салман витIизе ва РабигIги витIизе[47]. Гъов кIиявгоги вахъана [къватIиве] ункъазарго чигун цадахъ гIарабиязул бахIарзадасан. Эв кIиявгоги чIана Дербендалда. Гьемехалъ Хакъанида рагIана эв кIиявго энире рачIин. Эв Хакъан вахъана [къватIиве] лъабнусазарго чигун цадахъ. Эвги чIана Дербендалда гIагарда, вагъизе къасдалда. Жудоца чадралги чIвана (гь.7).",
        "Дов Хакъан вукIана, жинда рагIун дозул рагъ, дозул бахIарчилъиги. Досул рекIелъе хIинкъиги ккун букIана. Жинцаги абулеб букIана «дун доздехун вагъиларо абун». Жиндие [Хакъание] лъутизе бокьун букIана. Эв нахъе чIвана эб лъутиялдасан жиндир вазирзабаца, ничалдасан хIинкъун. Гъоз абуна: «Нилъ лъутани гъоздаса, нилъ рукIина гIодорегIаналъун халкъалда гьоркьор къиямисеб къо чIезегIан». Хакъаница абуна: «Гьаб халкъ [буго] жудое зарар гьабулареб ярагъалъ, жалги къотIуларо хвалчабаца. Гьел рачIана гIарабиязул вилаяталдаса гьанире, нилъер вилаяталде, шагьраби[ги] рахъун капурзабадехунги рагъун. Жудоеги щвечIого зарар (гь.8). Гьелъие гIоло дун хIинкъула эздаса».",
        "Капурзабадасан цо чияс абуна «Дица хIал бихьила дозул», - абун. Эв чи ана къаси чIорбутIги босун чIорги босун. Живги чIана вахчун лъеде гIагараб бакIалда. Сордо рогьараб мехалъ цо бусурманчи вачIана гъоб лъетIе. Гъов капирас рехана доб чIор. Жинца гъов бусурманчи чIвана. Жинцаги къотIана гъосул бетIер, живги вуссана Хакъанихъе. Жинцаги лъуна бетIер Хакъанида цебе. Жинцаги абуна Хакъанида: «Мун вукIанин доздаса хIинкъун, дуцаги абулеб букIанин гъозие ярагъалъ зарар гьабуларилан, гъолги хвалчаца къотIуларилан. Дицаги чIвана гъоздаса чи. Дица эсул бетIерги къотIана. Эб бетIер босун дун духъеги вачIана», - абун[48]. ГьелтIалъун капурзаби рохана (гь.9), жалги рахъана рагъизе.",
        "Капурзабаца байбихьана рагъизе. Бусургьабаца жудоцаги рагъда байбихьана лаила-такбиралдалъун, бакъанил гIуж щвезегIан. Хакъан вуссана жиндир чадрахъе. Бусурбабиги руссана жудорго чIолеб бакIалде. Хакъаница хIисаб гьабуна чан чи чIварав жиндир бодуляли. Къоазарго чи чIван ватана.",
        "КIиабилеб къоялъги жудоца рагъизе байбихьана рогьаралдаса. Гъоз рагъ гьабуна гъалбацIада релъун. Капурзабазул аскар тIаде кIанцIана. Бусурбабиги лъугьана гъозда гъорлъе. Жудоцаги чIвана капурзабадасан гIемерав чи. Азарго капурчиясда вихьараб мехалъ цо бусурбанчи, гьев цо чиясдаса хIинкъун лъутулел рукIунаан. Бусурбаби лъутулароан. Жудоца [бусурбабаз] (гь.10) какил гIуж щвараб мехалъ, бащдаб аскаралъ как балаан, бащдаб аскар багъилеб букIунаан. Гьанже как барал рагъулаан, бащдаца как базегIан.",
        "Лъабабилеб къоялъ бусурбабаца кьабуна къалал, зурмабиги пуна. Жудоцаги гьаруна жудор мугъал рохьалде. Капурзабиги чIвана ракь цIезегIан жудор чурхдуца. Гьеб къоялъ анцIазарго капурасда вихьарав мехалъ цо бусурбанчи, гъосдаса лъутулел рукIунаан. Цинги капурзабаца, доб бояца мугъ рехун букIараб рохь бухIана. Бусурбабиги гIажизлъана. Жудоца цоцаде мугъал рехана, жал рагъана маркIачIул мех [щвезегIан] (гь.11).",
        "Ункъабилеб къоялъ капурзабаз байбихьана рагъизе. Бусурбабаца чIвана гIемерал капурзаби. Цо бусурманчияс чIвана лъабнусго капир. Гьеб къоялъ шагьидлъана<[49] бусурбабадасан гIемерал чи. Капурзабазулги чIвана гьеб къоялъ лъеберазарго чи. Хакъан пашманлъана элда.[50] Щуабилеб къоялъ Хакъаница амру гьабуна гIакIа ахIулев чиясда - ахIеян. Гьез рагъул къалалги кьабуна, зурмабиги пуна. Хакъан жиндирго капурзабазул богун ана бусурбабада тIаде рагъ гьабизе. Рагъул авлахъ, чIварал капурзабазул чурхдуз цIун букIана. Гьезул бутIрулги рортулел рукIана гIурул ханал гIадин. Гьезул биги букIана чвахулеб щвараб их гIадин. Гьеб къоялъ рагъ дагьабги гьалаглъана. Гьеб мехалъ Хакъанида ракIалде ккана лъутизе, амма гьесул чу лъабохиде биччана. Гьеб къоялъ чIваралщинал капурзабазул къадар рикIкIун хIалкIолареб букIана.",
        "Анлъабилеб къоялъ бусурбаби ана капурзабаде жудое бокьун, шагьидлъиялъул хвел. Хакъаница абуна: «Дица гьал бусурбабада тамашалъи гьабула, гьазул къуват кин тIагIунареб. Гьазда рагъизе хIал кин кIолеб?». Хакъаница мугъ бана. Бусурбаби (гь.12) тIаде кIанцIана Хакъанил ботIе. Бусурбабаца рагъ гьабуна капурзабада жудорго цоял цояда рихьулареб куцалъ. Гьеб къоялъ гьалаглъана капурзабазул ункъоялда анцIазарго чи. Салманги шагьидлъана ва РабигIги шагьидлъана кIикъого бусурманчигун цадахъ[51]. МалгIун Хакъан ХIамраялъул[52] рахъалде ун вукIана.",
        "Цинги хабар ана Хакъанихъе бусурбаби чIванилан абун капурзабаца. Хакъан вуссана жиндирго аскаралъухъе. Жинда ватичIо жиндир вазирзабазул цониги чи. Жив пашманлъана. Цинги Дербенд шагьаралда тана лъабазарго чи. Жив, дов Хакъан, ана Анжи шагьаралде (гь.13).",
        "ГIемераб заман ун хадуб, гьал заманабадаса, Валид[53] вукIана ГIабдулмаликил вас Мадинаялда Халипалъун. Жинда рагIана, дов Валидида, аварагасдасан (с.т.гI.в): «Дербенд баркат бугеб бакI буго. Щив чи вугониги жинца гъазават гьабун эниб, Аллагьас эсул мунагьал рахчулилан абун». Цо къоялъ Валидица абунила жиндир вац Муслимида[54]: «Мун айилан Шамалде, дуцаги къачIай кIикъоазарго чи эзул бахIарзабадасан». Жинцаги бицинчIо эл кире унелали. Жив [Муслим] ана эниве. Жинцаги хIадур гьавуна кIикъоазарго чи, киналго ярагъ цIакъал. Жинцаги витIана [Муслимица] дов Валидихъе цо чи, жинца досда бицине (гь.14) бо хIадур гьаби. Жиндихъе витIарав чи щвараб мехалъ, Валидица абуна Асадида Запирил вас: «Мун айилан дир вац Муслимихъе, Шамалда вугев, дуца эсдаги абе жив айилан эб богун цадахъ Дербендалде. Дуца квалквалги гьабе Дербенд бахъизе хазаразул капурзабада кодоса. Дуца бицани гьаб хабар дир вац гурев чиясда, дица дур мацI къотIилиланги абуна». Гьев Асад вачIана Муслимихъе живги кIалъана гъовгун цадахъ. Муслимги разилъана Валидица абураб жоялда. Жив [Валид] вахъана богун цадахъ Дербендалъул рахъалде. Жинцаги амру гьабуна къалал кьабейилан, зурмабиги пуйилан (гь.15).",
        "Эзул нухда букIана кIиго шагьар - Жавлан[55] абун цо ва Лагьжан[56] абун цойги. Гъоб кIиябго бахъана хIалица, гучалтIалъун. Цинги жив вачIана Ширваналде[57] ва Маскуялдеги. Гъоб кIиябгоги бахъана. Жудоцаги чIезе гьавуна гъоб кIиялдаго хIаким.",
        "Цинги жал рачIана Дербендалде. Жалги рештIана шагьаралда сверун. Жудода хIал кIвечIо шагьар бахъизе. Гъоб шагьаралда вукIана лъабазарго чи[58]. Гъоз гъоб [Дербенд] сверун куна, хIал кIвечIо гъоб бахъизе гучалтIалъун. Гъоз къасд гьабуна нахъруссине, тIаде бачIунеб рогьалил гIужалъ.",
        "Гьеб сордоялъ цо чи вачIана[59] Дербендалдасан, балъго, гъосги абуна: «Дица нуж лъугьине гьарила Дербенд шагьаралде (гь.16), дие кьеялъул шартIалда гIемераб боцIи, гъоб бахъун хадуб».",
        "Муслимица къотIи гьабуна гъосулгун цадахъ. Жинцаги къабул гьабуна гъосул рагIи. Жинцаги хIадур гьаруна, Муслимица, жиндир бодул чIахIиял чи, жинцаги абуна: «Щив вугониги, жинца Аллагьасде иман лъолевлъун, эсул кириялдеги хьул лъолевлъун гьав чигун цадахъ Дербендалде лъугьа, эбги бахъейилан». Щивниги чияс жаваб гьабичIо. ГIабдулгIазиз вахъана жиндир кIиявго васгун цадахъ, гъозги абуна: «Ниж лъугьина гьевгун цадахъ Дербендалде, дуца нижее кьунани давла, хумус[60] бахъун хадуб». Муслимица къабул гьабуна эсул рагIи. ГIабдулгIазизицаги хIадур гьаруна аскаралдасан (гь.17) анлъазарго чи, киналгоги ярагъ цIакъал.",
        "Цинги жалги ана гьев чигун цадахъ. Дов чиги ана мугIрул рахъалде. Энисан букIана балъгояб рагьу. Эв чиясги жинца лъугьине гьабуна аскар гьеб рагьудухъан [жанибе]. Капурзабазда лъачIо эл [жанире] лъугьин. Сордо бащалъараб мехалъ бусурбабаца байбихьана рагъде капурзабигун. Капурзабиги хIайранлъана, эзул гIакълоги босана. Дол хъалаялда сверухъ рукIарал бусурбабиги рачIана радакье лаила-такбиралдалъун кIудияб рагьухъе. Жудоцаги чIвана доб рагьу цIунарал капурзаби (гь.18). Киналго бусурбаби лъугьана шагьаралда жанире. Жудоца капурзабиги чIвана. Эзул щивниги чи нахъе течIо. Бусурбабаца данде гьабуна давла цохIо бакIалде. Жудоца хумусги бахъана, нахъе хутIарабги кьуна ГIабдулгIазизида кодобе. ГIабдулгIазизица бикьана гьеб давла жиндирго боде. Жинцаги кьуна дов шагьаралде балъго нух малъизе вачIарав чиясе гIемераб боцIи.",
        "Гъоз [бусурбабаз] мушаввара[61] гьабуна Дербенд чIунтизе гьабиялде. Муслимица абуна: «Нилъеца аскар танани гьаб шагьаралда, капурзабаца эзие къварилъи гьабила. Дида гьеб чIунтизе гьаби лъикI бихьулилан» (гь.19). ГIабдулгIазизица гьаб рагIи къабул гьабичIо. Гъосги [абуна]: «Нилъеца цIуничIони гьаб хъала, капурзабаца энир чIчIезе гьарила гIемерал аскарал. Цинги элги бергьина ирминиядасаги азарбайджанадасаги».",
        "Муслимицаги эсул рагIи къабул гьабичIо. Жинцаги чIунтизе гьабуна эб хъала[62]. ГIабдулгIазизги тана хIакимлъун Ширваназул вилаяталда.",
        "Муслим ана жиндирго богун цадахъ ватIаналде. Жив щун хадуб, дов Муслим, жиндирго ватIаналде, капурзаби рукIана жал рачIунел ирминазул вилаяталде ва азербайжаназулги вилаяталдеги. Жудоца гIадамадехун рагъги гьабулеб букIана (гь.20). Жудоца боцIиги босулеб букIана, жудоца руччаб-лъималги кколел рукIана. Гьеб хабар щвана Муслимихъе. Дов вачIана кIиабизеги, жинцаги гIунцIана Дербенд хъала. Жинцаги чIчIезе гьабуна эниб гIемераб бо бусубабазул[63]. Жинцаги рехана ГIабдулгIазиз Ширваназул вилаяталдаса. Жинца эзиеги чIчIезе гьавуна ГIабдуллагь хIакимлъун. Халипалъи хутIана Валидие ичIго соналъ.",
        "ГIемераб заман ун хадуб гьал жал ккаралдаса, ГIабдулмаликица витIана ГIубайдуллагь ЖарахIил вас Дербенд шагьаралде, (100-абилеб соналъ), (гь.21) гъазават гьабизе капурзабазулгун.",
        "Хакъанги хун вукIана гьеб заманаялъ. Эзул ханги Хакъанил вас вукIана. Эвги Башанк[64] вуго. ГIубайдуллагь вачIараб мехалъ Ширваналъул вилаяталде, Башанкида рагIана гъов вачIин. Гъов ГIубайдуллагьил къасд букIана капурзабаде гъара гьаби. Гъов ГIубайдуллагьица абуна: «Дун ина гъол капурзабаде тIаде, дица гъоздехун рагъги гьабила». Боцаги къабул гьабуна гъосул рагIи. Сордо бащалъараб мехалъ жинца [ГIубайдуллагьица] данде гьабуна жиндир бо. Къалалги кьабуна, цIаги баккана нухал (гь. 22) гвангъизе. Жалги [щвана] бакIалде Чаба-къабун[65] абун жинда абулеб. Жинцаги битIана жиндир бодул цо багIаз[66] Табасаралде, цо багIаз Хайдакъалде гъара гьабизе. Жинца [ГIабдуллагьица] гъозие хIинкъиги кьуна, жинцаги абуна: «Нуж щвечIони дида аскIоре бакъ баккараб мехалде метер, дица нужое гIазаб гьабичIого теларо, жинца унтизе гьабулеб»[67]. Живго ГIубайдуллагь ана Дирбакъ[68] абулеб шагьаралде. Башанкида лъана ГIубайдуллагь вачIунев вукIин. Башанк-хан вахъана боялгун цадахъ вагъизе. КIиябго бо данде чIвана (гь.23). Зурмабиги пуна, къалалги кьабуна. ГIубайдуллагь рештIана чодаса жинцаги абуна: «Ва, Шамалъул агьло! Нужода ракIалде ккоге, нилъ лъутани гьаб бакIалдаса, нилъ щвелин нилъер ватIаналде. Нилъер ватIанал рикIкIад руго. Аллагьас нилъее ризкъилъун кьуни шагьидлъи, нилъ алжаналде лъугьина. Гьаб дуниялги панаяб[69] жо буго, ялъуни Аллагьас нилъее кьела гIемераб давла».  Гьемехалъ, Хайдакъалде битIун букIараб аскар бачIана (гь.24) анцIила кIиазарго чиги ккун, эзул боцIиги хъамун. Гьемехалъ Табасаралде битIун букIараб боги бачIана кIикъоазарго чиги ккун[70]. Давлаби рикьун хадуб, жидер боязе, ГIубайдуллагь ана жиндир богун капурзабада тIаде ва рагъда байбихьана. Васияталги гьарун, жал рагъана цIакъбахъун. Капурзаби лъутана. Гьеб къоялъ гьалаглъана капурзабазул рикIкIун хIал кIоларел чи. Башанк-хан лъутана жиндирго нахъе хутIараб богун цадахъ (гь. 25) Анжи хъалаялде. ГIабдуллагьица бикьун хадуб давла, жиндир боязе, эв ана Самандаралде. Элда цIарги гьанже Таргъу буго. Гъоз рагъ гьабичIо, жудое бокьана маслихIат. Эб [маслихIат] гьабуна.",
        "Цинги ГIабдуллагь ана Анжи хъалаялде. Анжиялъул хIакимас рагъ гьабуна элгун гIемерал къояца. Бусурбабаца чадрал чIвана. Эзда [бусурбабазда] хIал кIвечIо эб (гь. 26) Анжи бахъизе. Жудор квенги дагьлъана. Бусурбабаца къасд гьабуна нахъруссине. Цинги ГIубайдуллагь вахъана, Ибрагьимги вахъана, жив кIиясго абуна: «Ва, бусурбабазул жамагIат! Щив вугониги жинца бичулевлъун жиндир рухI Аллагьасе гIололъун, нижгун вачIайила гьадаб шагьаралде». Гьемехалда, эв кIиясдего данделъана лъеберазарго чи, Аллагьасе гIоло (гь.27). Эл ургъана эб [Анжи] бахъизе хIиллаялъулъ. Эл рекъана жудоцаги гьабиялда анцIила кIиго гьоко[71]. Жудоцаги кьабуна эзда тIад рицатал хъарщал. Жудоца гъол гиризе гьаруна хъаладул рагьудухъе. Шагьарги бахъана гучалдалъун. Эб Анжиялъул хIаким лъутана батIаяб рагьудухъан Нариналде[72].  Жудоца рагъ гьабуна маркIачIул гIуж щвезегIан (гь. 28).",
        "Ислам къабул гьабурав чи боржелалъулъ гьавуна. Ислам къабул гьабичIев чи чIвана. Жудоцаги данде гьабуна эзул боцIи, эзул ккурал чиги. Жудоцаги бикьана гьеб давла боязе. Жудоцаги чIунтизе гьабуна эб Анжи шагьар. Гьаб хIалтIи жиб ккана 114 соналъ[73] (гь. 29).",
        "[1] Къубад – Ираналъул бетIер(488-531), Сасанидазул наслуялъул чи.",
        "[2] Хакъанилан абураб рагIул магIна \"Дербенд намеялда\" бихьизабулеб буго «бодул цевехъан» абун . Амма Ибн Рустицаги цогидал авторазги рикIкIунеб буго, гьеб рагIул кIиго магIна бугилан. АнцIабилеб гIасруялде щвезегIан гьелъул магIна кколеб буго «тIадегIанав хан» абураб. Амма хIакъикъияв гьезул ханасда абулеб букIун буго Ишаяйилан. Гьелъул хIакъалъулъ цIализе бегьула гьадинал тIахьазда: Ibn Rosteh. Kitab. С.140; История Дагестана. Т.1. С.130; Шихсаидов. Ислам..., С. 68; Григорьев. О двойственности,… С. 279-295; Артамонов. История,… С. 146. (Полные названия ссылок см. на с. 52-56).",
        "[3] Хакъан-шагьасул пачалихъалъул тахшагьар Идил [Адил] букIана гьанжесеб Волга гIурул рагIалда.",
        "[4] Персия, Иран.",
        "[5] Хосров тIоцевесев Ануширван, жинда тIокIцIарги ГIадилав абун бугев, Къубад тIоцевесесул вас - Ираналъул шагь (531-578 сс.), Сасанидазул наслуялъул чи.",
        "[6] Тахулат – гьаб рагIиялъул магIна лъазе кIвечIо.",
        "[7] ИчIабилеб гIасруялъул автор ал-Баладзурицаги цогиял тарихчагIазги хъвалеб буго гьез цоцазда гьоркьоб гIагарлъи гьабиялъул хIакъалъулъ (Хакъанидаги Хосров тIоцевесев Ануширванидаги) (бал.: Beladsori. Liber,… С. 195-196).",
        "[8] Гьаниб, нижер хIисабалда, бицен гьабулеб буго Дербенталда рарал цIуниялъулал щулалъабазул.",
        "[9] Искандар Зулкъарнай — Зулкъарнай авараг. Къуръаналъул XVIII-абилеб сураялда рехсон буго гьеб тIокIцIар Зу-л-Къарнайн абун. ГIараб мацIалдаса буссинабуни, гьелъул магIна ккола КIилълъарилав абураб. Бакъбаккул рахъалъул хъвадарухъабаз Искандар Зулкъарнайица бараблъун бихьизабулеб буго, хъамалчагIаздаса жалго цIуниялъе гIоло, цо кинабалиго «халатаб буцур». Кавказалдаги Закавказиялдаги билъанхъун ун букIана Дербендалъул буцур гьес бараб бугилан абурал батIи-батIиял биценал. (бал.: Кудрявцев. Дербенд исторический. С.77-78; Ган. Путешествие,. С.53). Бакъбаккул рахъалъул гIадамаз Искандар Зулкъарнай релълъинавулев вуго, тарихиял хъвай-хъвагIаяздаса нилъеда лъалев, Александр Македонскиясда (356-323 cc. нилъер гIасрабазде щвелалде). ТIадехун рехсараб асаралъул баяназда  рекъон, Александр Македонский (гьаниб: Искандар Зулкъарнай) Дербендалде вачIун вукIинги вихьизавулев вуго. Гьес дагьабги тIаде бараблъунги рикIунеб буго Дербендалъул буцур. Гьев гьениве вачIине вукIинги лъалеб букIун буго Къавад тIоцевесесда церегосел тIахьаздасаги, биценаздасаги. (бал.: Костюкин. Александр Македонский). Ва амма гьев (Александр Македонский) Кавказалде вачIун вукIанин абун бихьизабулеб цониги тарихияб кьучIчIаб хIужа гьечIо.",
        "[10] ЖабрагIил малаик",
        "[11] Гьанжесеб Табасаран районалъул ракь, Рубас гIурулмухъ.",
        "[12] Югалъул рахъалдехун ругел Дербеталъул буцуразул биценазул хIакъалъулъ (бал.: Минорский. История,. С.120).",
        "[13] Кафир (гIараб.) — \"капурчи\", бусурманав гурев чи. Нилъер тарихияб асаралда гьедин абулеб буго хазаразда. Щай гьедин абулеб бугебали бичIчIизеги захIмат буго. Нилъер тарихияб асаралда бицен гьабулеб буго жеги бусурбаби рачIинелде цебе букIараб заманаялъул.",
        "[14] Арминийа (Эрмения), гIарабазулги персазулги гьоркьохъел гIасрабазул тарихчагIазул баяназда рекъон, Эрмения абураб бакIалда гьоркьоре унел руго: тарихияб Арран, шималияб Азербайджаналъул цо бутIа, Гуржиял, Дагъистан (Дербендги, ал-Лакзги) ва гьанжесеб Армениялъул ракьги. Гьеб ракьалъул хIакъалъулъ бицунел гIемерал хъвай-хъвагIаялги руго: (Jakubi. Kitab, с.364; Ibn Khordadhbeh. Kitab, с.122; Ibn al-Fakih. Kitab, сс.286-287; Kodama. Kitab, с.246; гьединго бал: Шихсаидов. Ислам, с.200; Тер-Гевондян. Армения, с. 151-160).",
        "[15] Гьаниб бихьизабулеб буго гьанжесеб Ираназулаб Азербайджан абулеб ракьги ва гьанжесеб Азербайджан пачалихъалъул цо бутIаги. Гьоркьохъел гIасрабазда Азербайджаназул ракьазул биценазул хIакъалъулъ балагье: (Ibn al-Fakih. Kitab, с.284-286; Kodama. Kitab, с.244).",
        "[16] Вилаят (гIараб, вилайат) – провинция, пачалихъалъул нухмалъиялда гъоркь бугеб цо бутIа.",
        "[17] ГIиракъ (гьоркьохъел гIасрабазул географиялда рекъон) — гьоркьохъеб бакъбаккул рахъалдехуниса географаз гьелъие кьолеб буго кIиго батIаяб магIна: ГIарабазулаб ГIиракъ — гьеб ккола Месопотамия (гьанжесеб ГIиракъ пачалихъалъул ракь); Персазулаб ГIиракъ — гьеб ккола Кухистан абураб бакI (гьанжесеб Иран пачалихъалъул бакьулъ бакI).",
        "[18] Къибчах, Дешт-и Къыпчак (тюрк.) – Къипчакъазул авлахъ — XI-XV-абилеб гIасрабаз, гIарабазулги персазулги хъвай-хъвагIаязул лъазабиязда рекъон, гьеб буго авлахъалда цIар, Сырдарья гIурул ахадаса бахъараб, Балхаш хIоргун цадахъ, Дунай гIор ралъдалъе жубалеб бакIалде щвезегIан бугеб авлахъ. ГIурус хъвай-хъвагIаязул лъазабиязда рекъон, бакътIерхьул къипчакъазул ракьал лъалаан Половецазул ракьал абун. (Бал.: Кудряшов. Половецкая степь). Нилъер тарихияб асаралда гьелъул хIакъалъулъ бицунеб буго VI-абилеб гIасруялда ккарал лъугьа-бахъиназе гIоло, ва амма къипчакъал абулел чагIи гьеб заманалъ гьенир рукIинецин рукIинчIо.",
        "[19] Гьанжесеб пос. Тарки (лъарагI Таргъу) - МахIачхъала шагьаралъул ракьазда гьоркьобе жибги унеб.",
        "[20] Гьоркьохъел гIасрабазул шагьар-хъала. Гьеб букIана Семендералдаса гIемер рикIкIад гьечIеб бакIалда. Анжи буго некIсияб цIар, амма гьеб гьанжеги Дагъистаналъул халкъаз хIалтIизабула (магIарулаз, лъарагIаз, тумаз, даргияз) гьанжесеб МахIачхъала [21] Андирей [Эндирей] – лъарагIазул росу, гьанжесеб Хасавюрт районалда жиб бугеб. 1990-абилеб соналде щвезегIан гьелда цIар букIана Андрейаул абун. Гьеб ккола Шималияб Къавкъазалдаго некIсиял росабазул цояб. Гьелъул хIакъалъулъ бицунел гIемерал тарихиял хIужабиги руго.",
        "[22] Игьран — нилъер асаралда рекъон гьеб ракь Шималияб Къавкъазалда бугеб хазаразул ракь кколеб буго (букIине бегьула гьеб гьанжесеб Дагъистаналъул ракьцин). Гьелда сверухъ руго батIи-батIиял баянкьеялги, амма цонигияб кьучIаблъунги, жиб къабул гьабураблъунги гьечIо.",
        "[23] Гелбахъ (къагIидаби: Килбах, Гюлбах, Гилбах и др.) – нилъер асаралда гьеб кьолеб буго хъалаялъул цIар хIисабалда. Цебе заманалда гьеб гьедин букIун батизеги рес буго. Амма жакъасеб Гелбахъалда ТIасияб Чирюрт абула, (гьанжесеб Гъизилюрт район).",
        "[24] Гичи Маджар, Уллу Маджар (тюрк.) – гьитIинабги кIудиябги Маджар. Гьаниб бицен гьабулеб буго нилъеда лъикI лъалеб Шималияб Къавкъазалда бугеб Мажар шагьаралъул. Гьеб шагьарги, гьоркьохъел гIасрабаз Кума гIурул кваранаб рагIалда букIана.",
        "[25] Цойгидал тарихиял асаразда ва хъвай-хъвагIаязда рекъон, гьелда цIар букIине рес буго Шехр-и-Татар абун. Жеги лъикI гьеб лъала ТIасияб Жулат абун яги Татартуп абунги. Гьеб шагьар буго Терек гIурул квегIаб рагIалда, гьанжесеб Змейская абулеб станицаялда аскIоб, Шималияб Осетиязул республикаялда.",
        "[26] Гъирим – гьанже гьелда гIурус къагIидаялъ Крымилан абула.",
        "[27] ГIараб мацIалда хъварал тарихиял асаразазул цонигиялда бицен гьечIо гьениб пахьул магIдан бахъулеб бакI букIанин абураб.",
        "[28] Терек гIурул рагIалда гIарцул магIдан бахъиялъул хIакъалъулъ: (Бал.: Долгов. Географический очерк, с. 163-164; Малачиханов. К вопросу, с. 197; Кабардино-русские отношения, т. 1, сс. 111-127).",
        "[29] Парисал – Ираналъул югалъулаб рахъалдехун бугеб тарихияб ракь. Гьеб цIаралдаса бачIараблъун бихьизабулеб буго Персия абураб некIсияб цIарги.",
        "[30] Рум – гьоркьохъел гIасрабазул бусурбабазул тарихиял хъвай-хъвагIаязда рекъон, гьедин абулеб букIун буго Византия пачалихъалда.",
        "[31] Къубад-шагь вачIинегIан Искандар Зулкъарнайил буцур ракьалдаса бацIцIад гьабун буго Багьрам Гурил вас Йездиджерд абурав падишагьас. Гьевги вуго персазул шагь Варахрана щуабилев (421-438) абун тIокIцIар жинда бугев, Сасанидазул кьибилалъул чи. Турказул географ Эвлия Челебица гьесда абулеб буго Искандаридаги Ануширванидаги хадуб, лъабабизе Дербент цIигьабурав чи абунги,. (Эвлия Челеби. Книга, вып. 3, с. 173).",
        "[32] Нилъер тарихияб асаралда жаниб Дербент шагьар бараб заман ва тарих мухIканго бихьизабун гьечIо. Гьоркьохъел гIасрабазул киналго тарихчагIаз, Баб ал-абваб (Дербент) шагьар бай гIунтIизабулеб буго Ануширваниде. Гьезул хъвай-хъвагIаяздаги буго гьеб шагьаралъул хIакъалъулъ бицен. (бал.: Ibn Khordadhbeh. Kitab, с. 123-125; Ibn al-Fakih. Kitab, с. 288; Ibn Rosteh. Kitab, с.148; Ибн Асам. Книга, с. 14).",
        "[33] Шималияб Азербайджаналда бугеб Къуба шагьаралда аскIоб бугеб росу. Цогиги, Агъулазул районалда Буркихан абураб росдада аскIоб нахъе хутIун руго Алпан (Алпанах) росдал чIунтарал къадал. (Магомедов. Дагестан. С. 30). Гьеб кIиябго росдал киналъул бицен гьабулеб бугебали гьаб асаралда якъинго лъазе кIолеб гьечIо, амма дир хIисабалда гьеб букIине ккола тIоцебесеб.",
        "[34] Шагьбарам - Шабран — Ширваналда бугеб шагьар. Гьелъул бетIергьабиги тIоцере рукIун руго лезгиязул ханзаби, цинги гьезда абулеб букIана ширваншагьал. (Бал.: Минорский. История. С. 89, 108-109). НекIсиял хъвай-хъвагIаяз бицунеб буго Къавад I-сес банин Шабиран абураб шагьар; Ануширваница банин Нашава абураб шагьар (Ibn al-Fakih. Kitab, с. 288). Нашава шагьар букIана некIсияб Армениялъул тахшагьарлъунги (Kodama. Kitab, с.244).",
        "[35] Къаркъар – Каркар (Гаргар). Ираналъулаб Азербайджаналда бугеб шагьар; Ибн Хордадбехацаги ва цогидал тарихчагIазул лъазабиязда рекъонги Керкар шагьар Ануширванил цIаралда хурхинабулеб буго, гьеб гьес бараблъунги чIезабулеб буго. (Ibn Khordadhbeh. Kitab, с.123; Ibn al-Fakih. Kitab, с.288).",
        "[36] Абад – гьеб щиб шагьарали лъазе кIвечIо. Персазул мацIалдаса бачIараб рагIи буго, гьелъул магIнаги буго шагьар абураб.",
        "[37] Маскур – Мускур абулеб бакIги, Мушкур//Мюшкюр абулеб бакIги цохIого бакIлъун бихьизабулеб буго. Гьеб буго гьанжесеб Азербайджан пачалихъалъул ракьалда. (Бал.: Тарихи Дербенд-наме, с.41-42; Шихсаидов. Ислам, с.212). В.Ф.Минорскияс гьеб Мускур релълъинабулеб буго гьоркьохъел гIасрабазул Маскут//Маскат абураб бакIалда. (Минорский. История. С.64, 108-115 ва гь.ц.). Румянцевас таржим гьабураб \"Дербент-наме\" асаралда абуни, Мускур абулеб бакIалъулги, Маскат абулеб бакIалъулги бицунеб буго. Амма гьес гьел рихьизарулел руго цоцадеги аскIор ругел батIи-батIиял бакIаллъун.",
        "[38] ГIемерисел тарихчагIаз бихьизабухъе, Сул абураб бакI букIине кколеб буго Дербенталда аскIоб. Сулалъул хIакъалъулъ цIализе бегьула: (Тарихи Дербенд-наме. С.31; Минорский. История. С.52; Саидов, Шихсаидов. \"Дербенд-наме\"… С.40-41; Ибн Асам. Книга. С.83. ТIадежубай 115).",
        "[39] Гьеб буго Къавкъазалъул Северияб Бакъбаккул рахъалада бищун цебесеб, нилъеда лъалеб (гIага-шагарго 723с.) хазаразул къагьанаталъул тахшагьарлъун букIараб бакI. Бакъбаккул рахъалъул тарихчагIазулги, персазул ва гIарабазул тарихчагIазулги баяназда рекъон, Семендер шагьар тIоцебе бан буго Ануширваница. Гьелъул хIакъалъулъ балагье: (Артамонов. История, с. 10 ва цогидал; Минорский. История, с. 128, 143, 192-194; Саидов, Шихсаидов. «Дербенд наме», с.41-45; Магомедов. Образование, с. 46-60.)",
        "[40] Семендерги Таргъуги батIиял бакIал руго, гьаниб гъалатI гьабун цохIого бакI гIадин бихьизабулеб буго.",
        "[41] Гъумек - гьанжесеб Лак районалъул Кумух росу (лак. Гьумучи; лъарагI Къумукъ/Къазикъумукъ). Ибн Рустал баяназда рекъон, Алал ва Гъумикъ хъулби рахъизе цIакъ захIматал щулалъаби рукIун руго, жалги Ануширваница Сариразул ханасухъе кьурал. (Ibn Rosteh. Kitab, с. 148; бал. гьединго Ибн Асам. Книга, с.53, 81).",
        "[42] Икълим (гIараб.) - район, область.",
        "[43] Кисра - персазул шагьасул тухумалда абулеб букIараб хIурматияб тIокIцIар.",
        "[44] ГIарабаздаги хазараздаги гьоркьор VII-VIII гIасрабаз ккарал рагъазул хIакъалъулъ мухIканго цIализе бегьула: (Артамонов. История, с. 202-232; Буниятов. Азербайджан, с. 107-116).",
        "[45] Гьаб тарихияб асаралда гьелда хурхун мухIканлъи чIчIезабун гьечIо. ГIарабазул гьоркьохъел гIасрабазул тарихчагIазул лъазабиязда рекъон, тIоцебе гIарабаз Дагъистаналде чабхъен гьабураб заманлъун бихьизабулеб буго 22/642-43, яги 40/660-61 сс.; ат-Табарил баяназда рекъон тIоцебе ал-Баба (Дербенд) бахъараб заман кколеб буго 22/642-43 с. (Шихсаидов. Книга ат-Табари, с. 71-74). Амма М. И. Артамоновас гьеб тарих гьедин букIине рес гьечIеб жолъунги чIчIезабулеб буго. (Артамонов. История, с. 179).",
        "[46] Иттипакъ - къасд, анищ.",
        "[47] ГIараб мацIалда хъварал \"Дербенд-наме\" асаралда гьединго буго - Салман ва РабигIа (бал.: Саидов, Шихсаидов. \"Дербенд-наме\", с.31-32). Ал-Балазурицаги, ал-Йакъубицаги ва цогидазги Дагъистаналде витIарав  цо чи вукIиналда чIезабулеб буго. ЦIарги гьесда Салман ибн РабигIа ал-Бахили буго. (бал.: Beladsori. Liber, с. 198; Баладзори. Книга, с. 8, 13; Якуби. История, с. 5; Ibn al-Fakih. Kitab, с. 293; Ибн Асам. Книга, с. 9; Шихсаидов. Книга ат-Табари, с. 75);   Ибн Асам ал-Куфицаги бицунеб буго гIарабазул цевехъанасда цIар букIанин Муслим ибн РабигIа абун. Гьевги витIун вукIун вуго ГIусман (гI.с) Халипил амруялда рекъон, 10-азарго рагъухъангун «Арменазул пачалихъалде». Гьевги хун вуго хазаралгун вагъулаго Баланджаралда аскIоб бугеб авлахъалда. (бал.: Дорн. Известия о хазарах, с. 93-97). Салманида хурхарал лъугьа-бахъиназул хIакъалъулъ, (бал.: Генко. Арабский язык, с. 100-101; Саидов, Шихсаидов. \"Дербенд-наме\", с. 48-49).",
        "[48] Гьеб лъугьа-бахъиналъул хIакъалъулъ бицунеб буго ат-Табарил, Баламил ва Ибн Асама ал-Куфил хIалтIабазда (бал.: Ибн Асам. Книга, с. 10; Дорн. Известия о хазарах, с. 14-15, 96).",
        "[49] Шагьид (гIараб, шагьид) — дин-исламалъе гIоло рухI кьурав чи.",
        "[50] Гьаб тарихияб асаралда щуабилеб къоялъ ккарал лъугьабахъинал гьоркьор риччан руго. Гьеб хъвалев чиясул, ялъуни хъваралдаса хъварав чиясул гIайибалдалъун батизеги рес буго. Гьединго сурат (копия) бахъулаго гьоркьоб хутIун батизеги бегьула. Гьединлъидал, щуабилеб къоялъ гьарурал рагъазул хIакъалъул гIарабалъ хъвараб «Дербент наме» асаралдасаги босун нижецаго таржимги гьабун кьолеб буго цо гьитIинабго бутIа.",
        "[52] ХIамрачай (Химрачай) гьанже гьеб гIоралда цIар буго «Гамриозень» абун. Гьеб чвахулеб буго Избербаш ва Дербенд шагьаразда гьоркьосан, Сергохъала ва Гъаякент районазул ракьалдаса Каспий ралъдалъе.",
        "[53] ГIамеядазул Халип ал-Валид I-сев ибн ГIабдалмалик ибн Марваница бетIерлъи гьабулеб букIана 86-96/705-715 соназ.",
        "[54] Тарихалда жаниб гIарабазул цевехъанасда хIакъикъияб цIар буго Маслама ибн ГIабдалмалик абун. Гьев вукIана Халипалъун жал рукIарал ал-Валид тIоцевесесулги Хишамилги вац, ва Халип ГIабдалмалик ибн Марванил вас (65-86/685-705).",
        "[56] Тарихалдаго батараб Ширваналъул ракь. (бал: Минорский. История, с. 32-33, 107).",
        "[57] Ширван — тарихияб Азербайджаналъул шималияб бакъбаккул рахъалдехун бугеб ракь.",
        "[58] Ибн ГIасамил лъазабиялда рекъон, ал-Бабалда (Дербендалда) доб заманалъ рукIана 80-азаргоялдаса цIикIкIун хазарал, амма хадусеб, Масламал чабхъеназул заманаялъ хутIун рукIана гIицIго азаргогIанасеб хъизан. (Ибн Асам. Книга, гь. 14, 47).",
        "[60] Хумус (араб., хумс) – щуйил бут1а. Рагъул давлаялдаса пачалихъалъе кьолеб щуйил бутIа.",
        "[61] Мушаввара - гIакълу дандбай, къасд гьаби.",
        "[63] ЦIигьабун бараб Дербенталда Масламаца чIезавун вуго щуазарго рагъухъан, живгоги Шамалдехун ун вуго аварагас гьижра гьабуралдаса 70-абилел соназ (689-90с – 1289-90сс.)",
        "[64] М И. Артамоновасул баяназда рекъон, хазаразул бетIерлъун вукIана Барджиль абурав чи. Гьевги вукIана Къагьанил вас. Гьесул пикруялда рекъон, Барджиль абураб цIар Башенк, Пашенк, Пашех ва гь.ц. абурал къагIидабазде сверун инеги бегьулел руго. Гьеб цойги букIинеги бегьулеб буго, гьесул жиндирго цIар гуребги, хIурматияб цIарлъунги, жибги гIараб мацIалде буссинабулаго лъалареб хIалалъ хисун ккараб. (Артамонов. История, с. 206, 212, 217). Байламица бихьизабулеб буго, Б. Дорница гьеб цIар цIалулеб букIин — Бардженк абун. (бал.: Дорн. Известия о хазарах, с. 22); З. М. Буниятовас тIадехун рехсараб цIар— Барсбек абунги цIалулеб буго. (бал. - Ибн Асам. Книга, с. 18, 22, 24, 28, 29, 32, 34-37).",
        "Ат-Табарил баяназда рекъон, Хакъанил вас чIван вуго 113/731-32сс. - Маслама ибн ГIабдалмаликил рагъухъабаз. (бал.: Шихсаидов. Книга ат-Табари, с. 79).",
        "[65] Гьеб щиб бакIали лъазабизе кIвечIо. Гьеб батизе рес буго Чубин-гъапу (перс., тюрк., \"цIулал каву\") абураб бакI. Гьебги Дербендалъул югалъул рахъалда ругел гъапуязул цоялда цIар буго.",
        "[66] БагIаз(гIараб.) - бутIа, тIел.",
        "[69] . Панаяб – (гIараб. - фана) – тIаса унеб, нахъе хутIи гьечIеб абураб магIна.",
        "[70] Гьединго Табасараналдаса бачIун буго: кIикъоазарго чу, гIиялъажал ва цоги батIи-батIияб къайи, хурисан бачIунеб кинабго хIалухъинги ва гьелдаго цадахъ кIиазарго асирги.",
        "[71] Ибн ГIасамил баяназда рекъон, хазараз (гIарабаз гуро) данде гьарунила Баланджаралда 300-ялдасаги цIикIкIун гьакал (Ибн Асам. Книга, гь.19). Баламил баяназда рекъон, Баланджар шагьаралъул гIадамаз «Гьаруна 3 азаргоялдасаги цIикIкIараб къадар гьаказул, цоцалъги рухьун лъуна шагьаралда сверун». Шагьар сверун кквезе ана нусгоялде гIагарун чи. (бал.. Дорн. Известия о хазарах, гь.23). Ат-Табарица баян гьабулеб буго гIарабаз Баланджар шагьаралда сверун лъунила чIахIиялги гIисиналги ганчIал рехулел (кьвагьулел) машинаби. (Tabari. Annales, ser.I, гь.2889-2890; Шихсаидов. Книга ат-Табари, гь.75-76).",
        "[72] Нарын-хъала – Анжи шагьаралъул къадазда жаниб гьабураб кутакаб щулалъи. Нарын-хъалайилан Дербент хъалаялдаги абула.",
        "ЦеберагIи",
        "Гьаб гъоркьехун кьолеб кагъат ккола шагIир МухIамад ХIамзаевас данде гьарурал Шамил имамасул лъималазул кагътаздасан цояб. Гьедин гьез цоцахъе хъвараб нусидаса цIикIкIараб кагъат жанибе бачараб цо тIехь бахъизе ракIалда буго ХIамзаевасда. Чияр ракьалда ва батIи-батIияб рахъалда рукIаниги, цIакъ цоцазулгун бухьен бугел васал рукIун ругин гьелилан абуна МухIамадица.",
        "Жакъа нижеца бахъулеб кагъат ХIамзаевас цIалун букIана дагьалъ цебе МахIачхъалаялъул Миллияб библиотекаялда, Туркиялъул армиялъул генерал, ЧIохъа Давудил МухIамад-Пазил-пашал бицунеб данделъиялда. Щайин абуни гьаб кагътида рехсолеб буго, Туркиялда рукIаго, гьев МухIамад-Пазилидаги Шамилил вас ГъазимухIамадидаги сверухъ черкесазул мугьажираз гьарурал хIалихьатал ишазул. Гьезда квеш букIунаанила Туркиялъул султанас гьев кIиявго машгьурав магIарулав жидедасаги цеве гьавулев вукIин. Гьединлъидал гьез мацIги гьабун, турказ гьел кIиялго – ГъазимухIамадги МухIамад-Пазилги - хвезегIан дандчIвазе гьукъун буго. Ахирги цояв Мадинаялда, цогидав Багъдадалда хунги вуго.",
        "ГъазимухIамадил лъади ХIабибат кколаан МухIамад-Пазилил яцги.",
        "ТарихчIужу ПатIимат ТахIнаевалъ хъвалеб буго Шималияб Кавказалъул вакилги гъорлъе вачун гIуцIараб жамгIияб комиссия букIанила доб мехалда. Цинги Султан ГIабдулхIамид КIиабилесде мацI гьабун бугила дуе къор гъолеб бугин гьелъул вакилзабаз абун. Гьедин гьеб комиссиялдаса щивав чи рахъ-рахъалде витIун вуго Султанас: ГъазимухIамад – Мадинаялде, МухIамад-Пазил – Сириялъул ХIалебалде. Амма къватIиве витIаниги, МухIамад-Пазилие генераласул цIарги кьола, щуазарго меседил гъурущги кьола (гьес гьеб садакъадуй бикьула). ХIалебалде витIарав МухIамад-Пазил Багъдадалъул армиялъул нухмалъулевлъун тIамула.",
        "МухIамад-Пазилица кутакалда гьарулеб букIуна жив хIежалде виччаян. Амма дова гьев ГъазимухIамадгун цолъилилан ккун, изну кьолеб букIунаро турказ. Гьедин уна I7 сон… Цинги ГъазимухIамад Мадинаялда хванин, гьесдаго хадуй лъабго моцIидасан ХIабибатги хванилан рагIидал гурони изну щоларо МухIамад-Пазилие. Амма гьанже жиндие гьениве ун хIажат гьечIилан жаваб кьола гьес.",
        "ГъазимухIамадги МухIамад-Пазилги цIакъ цоцазе хириял гьудулзаби рукIуна. Гьединго вацасухъ чIалгIун йикIуна ГъазимухIамадил яц ХIабибатги. Мун вихьичIого хвелин хIинкъараб хIинкъи бугин хъвала гьелъ вацасде.",
        "МухIамад-Пазилица кутакалда гьарулеб букIуна жив хIежалде виччаян. Амма дова гьев ГъазимухIамадгун цолъилилан ккун, изну кьолеб букIунаро турказ. Гьедин уна I7 сон… Цинги ГъазимухIамад Мадинаялда хванин, гьесдаго хадуй лъабго моцIидасан ХIабибатги хванилан рагIидал гурони изну щоларо МухIамад-Пазилие. Амма гьанже жиндие гьениве ун хIажат гьечIилан жаваб кьола гьес.",
        "Имам Шамилил вас (Туркиялъул армиялъул генерал) ГъазимухIамадица жиндирго вац (Россиялъул армиялъул генерал) МухIамадшафигIихъе хъвараб кагъат.",
        "Хирияв вацасде, МухIаммадшафигIиде, ассалам гIалайкум, цинги дур кIиго кагъатги бачIана, нужер гьениб бугеб хIал хIукму хъван. Гьенирги гIемерал бунтал рагъарун рукIанин букIана дур кагъаталда. Эниб бугеб мухтасар буго гьаниб бугелде данде ккун, мингьаж гьаниб буго элъул бетIерги дун вуго, Аллагьас нахъа лъикIаб гьабеги, аминь.",
        "Гьанже дудаго бицинин дагьаб, дудаго гIемер бичIчIа, гьаб мухIаррам моцIалъул ичIабилеб талат сордоялъ Фуад-паша вачIана нижер дове сагIат ункъоялда, цинги эс дида кIалъай гьабуна. Гьаб нилъер давлат хола бугила, гьаб гьадин тезе бегьуларила нилъецайилан абуна эс. Эс абуна нижеца гьабулеб бугеб жоялъе тадарик (план) къачIан бугила. Щиб эб нужер тадарикилан гьикъана дица эсда. Цинги эс щибаб жо баян гьабун бицана, дида гьав кIудиявги (ай ГIабдулхIамид) султIан ГIабдулгIазизие гьабураб жоги гьабун досда хадув витIилила. Асул бакIалдаги ав тезегIан вукIарав гIадалав вац (Мурад) телила, гьанже эв лъикIлъун вугевила. ГIемерал вазирзабиги рекъон ругила, кинабго агьалиги рекъон ругила, рекъечIел вазирзабиги чIвалила. Рекъарал вазирзабиги бицана, чIвалел вазирзабиги цIар-цIар ккун бицана. Эб жо гьабизе къачIараб аскарги жодеца Йилдизалде гьужум гьабулеб куцги бицана, цинги нижер дудаса (ай дидаса) мурадила Дагъистан полкалъ жодеде гьужум гьабизе биччагейила. МухIаммад-пашаги рекъезе гьавейила, лъабабилеб къоялде жодеца алъул къваригIел лъугIизе гьабилила. Метер МухIаммад-пашаясул жаваб лъазе гьабейила жиндайилан абун ана эв. Эс дие цIакъ кIудияб къотIиги гьабуна жодеца эб гьабун хадуб дидаса кIудияв чи вукIинаревила пачаясда аскIовилан абун, ана эв рокъове сагIат анкьгоялда.",
        "Цинги дун радал вахъун ана МухIаммад-пашаясухъе дица эв хункарасухъе витIана Фуад-пашаяс бицанщинаб жоги баян гьабун, цинги хункарас МухIаммад-паша эсухъе витIана эсул хIал бихьизе. Эсда тIадеги цIакъ бицун бачIана эс. Нахъияб къоялъ Сафар-бегги витIана хункарас Фуад пашаясухъе, эсда тIадеги цIакъ нижеда бицинчIебги гIемераб жо бицун бачIана эс. Цинги хункарас эв ахIизе витIана хункарасул жиндирго ХIарамлихалдеги рачун, цо-цо ккун кIалъазе гьаруна ниж эсдасан. Дий эс инкар ккуна гьереси бугилан абун, цинги нижее Шайхуль Исламги ахIун гьабуна нижеца бицараб жо битIараб бугилан абун, ай эсул кIалдисан нижеда рагIанилан абун дидаги Фуад-пашаясдаги анир сараялда чIайилан абуна. Цинги лъабабилеб къоялъ нилъер Дагъистан полк рокъобе битIана (биххизабуна), цинги нахъойги дагьаб мехалдаса анире рачIиниланги абун. Чи рикIкIун къо-къо меседги кьуна, хъизанал анир рукIаразе кIикъоялда анцIила щу-щу меседги кьун ритIун ана. ЗабитIзабиги (офицерзаби) анир руго, дунги анив вуго. ГьанжелъегIан Нафисатги Ханумги элги анире рачун дида аскIор руго. Нижееги щиб гьабилебали лъаларо, Фуад-пашаги рокъове виччан вугилан абуна нижедаго тIаде ккараб жо, ай нижерго ритIи нижеца бихьизе гьабуна. Азги жодерго хияналъи нижеда тIаде рехизе къасд гьабулеб буго. Аллагьас лъикIаб хъван батаги. Ниж Сараялда чIезе гьарун руго, тIаде къватIиса чиги виччаларо, гIолохъаби къватIире ритIараб къоялдаса нахъе бухьун къайгун МухIаммад-пашаги чIун вуго, ретIун ретIелгун нижги чIун руго. Дунги кидадай туснахъалде айилан амру бачIинилан балагьун вуго. Аллагьас лъикIаб хъван батаги.",
        "Дица аб хабар бицун битIараб мехалъ цIакъ хункар разилъун вугилан вачIана паша хункарас витIун. Жиндир эмен вугин дун, вацасдаса эмен хирияв вукIунин, дицаги жив эменлъун гьавунилан абун бачIун букIана эс дида. ГIолохъаби къватIире ритIизегIан цебесеб сордоялъ шунусго меседги битIун бачIана дие бахшишилан абун. Гьанжеялдаса нахъе нусго меседги жиндирго рахъалдаса ужра хъваниланги бачIана. Гьанжеялдаса нахъе, жинда гурони, лъидаго дир къваригIел абугейиланги абун бачIана хункарас. МухIаммад-паша дихъе витIун вачIана азаралда лъабнусго месед хIавалаги букIана дир, ай дир росичIого хутIарал ужрабиги, элги гьаб сагIаталъ кьезе гьабилилан абун бачIун букIана, гьанже щибдай лъугьинаяли лъаларо. Гьабулеб жоялъухъ балагьидал, рагIи дагьаб гIаксалде ккараб гIадин буго. Щибаб жо нижеда тIаде рехулеб буго, Аллагьас витIарав бергьине гьавеги, тIекъав къезе гьавеги.",
        "Дуда нижер ургъел ккоге. Аллагьас хъвараб гурони, нижеде бачIинаребин, щиб аз гьабуниги, аниб лъугьараб жоялда ниж рази ругел. Гьенир, гIурусалъ, гьечIелъул. Мунгоги аниве хекко вачIине тIалаб гьабе, нижеда бихьараб дудаги бихьизе, гьениб бихьараб лъикIлъиялдаса гьаниб бихьараб квешлъиялда ниж разиял, мунги Аллагьас нижер гIадин ракIги гьабун, гьаниве хекко вачаги, дудаго Исламалъул лаззат лъазе бихьизе. Гьениса гIурус казиятал рачIуна Сафар-бегасухъе, эзда Фуад-пашалги нижерги дагьа-дагьал хабаралги хъван руго. Эв сундуе гIоло истинтIакъ гьавулев вугевалиги лъаларин букIана эзул казиятазда. Гьазул казиятазда хъвазе биччаларо, гьанжелъагIан щибго жо хъвачIо, кидадал хъвазе лъугьинаяли лъаларо. Нагагь ниж туснахъалде ритIани, гьебмехалъ хъвала аз гIемерал харбал. Дирги жакъа моцI гIуна Йилдизалда чIаралдаса, ахир щибда аз гьабилаяли лъаларо, Аллагьас лъикIаб хъван батаги. Нилъеда гIурусазул туснахъги бихьидал, цо азул туснахъ бихьиялъулги зарар букIинаро, кинабдай лъикIаб бугеяли лъазе. МухIаммад-пашаясги Сапар-бегасги истифгIалги лъуна хункарасухъе, ай жал аскаралдаса рахъун Анадулалде ритIейилан абун, жеги жаваб бачIинчIо эзие.",
        "Гьаб гIела дуе хабар гьанже гьаниве яварлъун (адъютантлъун) лъугьиналъул кIудияб зарарго бахъинчIелъул жиндиейилан вуго МухIаммад паша. Ункъазарго месед бахшишги щванила айлихъалдаса батIа, пашалъиги щванила, нишаналги шванила. Гьанже гьаниса кивениги витIизе ккани, бищун дагьаб лъабазарго месед гIаги кьечIого жив хункарас витIиларилан вуго эв. дунги дийго кьураб щунусго месед бахъичIого витIаниги рази вуго дун. КъватIиса рачIунел казиятал цин хункарасда рихьичIого нижехъе кьоларо. Амма нижее кинилан абуни, жиндирго хункарасул матIбахалда гьабун бачIуна. Эб квен бачIанщинахъе нижеда мун ракIалде щола, амма мун вугев анишилан абун аб кваназе. Хункарасул сараялда туснахълъи цIакъаб лаззат бугеб жо букIун буго, амма ахир кинаб букIунаяли.",
        "Загьидги (МухIамадшафигIил вас) лъикI цIалделев вугилан абуна. Ниж рокъор гьечIелъул мактабалдаса рокъовеги вачIинчIого вуго. Эв Мансурги эсул замирлъиги квешаб жо гьабун гуро киналго гIадамазе живго вокьизе гьави буго. Вихьаравщинав чиясда нижеца эсухъе гьафталихъги босун жив витIун вукIана. Гьанже нижер тIолго элде регIараб хIал гьечIо. Киназулго салам буго дуде, хасго Нафисатилги буго. Кагъаталда ругел жал дуца лъидаго рицунге. ЦIакъ балъго бугеб жойин эб хабар. Ниж туснахъалде анилан рагIизегIан, гьебмехалъ дуего бокьараб гьабе.",
        "Вассалам, сапар моцIалъул 9 къо, хамискъо. 1886 соналъул 9 декабрь.",
        "Дунги пакъирав, янгъизго хутIарав ГъазимухIаммад.",
        "Гьединго бицунеб буго Кавказалъул рагъазда цебесеб ва хадусеб заманаялъул хIакъалъулъги. Амма къанагIат гурони рехсолеб гьечIо нилъер цIакъго цебесеб тарих. Хасго мукъсанал баянал руго бусурман дин тIибитIизегIан Дагъистаналдаги магIаруллъиялдаги букIараб ахIвал-хIалалъулги гьеб заманалъул гIадамазул гIумру-яшавалъулги хIакъалъулъ.",
        "Нилъеда лъала, хIуригат бахъизегIан Дагъистаналъул кинабниги тарих гIараб хъвай-хъвагIаялъул кьучIалда букIараблъи. Гьеб тарих нилъеда лъазе рес гьечIо гIараб хъвай-хъвагIаялдасан  гурони. Гьединлъидал нилъ раккизе ккола гIараб, ялъуни гIажам тIахьазде.",
        "Инкъилаб ккезегIан, Дагъистаналда кинабгIаги маданият, хъвай-хъвагIай букIинчIилан чIезабизе хIаракат бахъулел чагIи гIемер рукIана магIарулаздаги цогидал миллатаздаги гьоркьор. Гьелде тIадеги, гьез дагъистаниял, хасго магIарулал, рихьизарулел рукIана жагьилчагIи рукIарал гIадин. Гьединаб маданиятги, хъвай-хъвагIайги, гIалимзабиги рукIинчIел ратани, кисаха бачIараб жакъа нилъеда бихьулебги батулебги бугеб, рикIкIунги цIалунги хIал кIолареб рухIияб бечелъи? Къудукьа Мусал МухIамад, ГIободаса ШагIбан-къади, ГIаймакиса Абубакар, ГьаракIуниса СагIид, Хунзахъа Дибир-къади ва цогидалги гIалимзаби гьечIищ магIарул бечедаб маданияталъе нугIзаллъун.",
        "ГьанжелъегIан нилъер гIалимзабаз гьарурал гIелмиял цIех-рехазул хIасилалда рекъон, жакъа тIолго дунялалда лъала дагъистаниязул гъваридаб гIелмуялъул ва бечедаб рухIияб адабияталъул ирс. Дагъистаналъул ГIелмияб централъул Тарихалъул, археологиялъул ва этнографиялъул институталда бугеб Квералъ хъварал асаразул фондалда цIунун ругел хIалтIабаздасан бихьулеб буго, Дагъистаналъул гIалимзаби гIицIго диналъул хIаракатчагIи рукIинчIеллъи. Гьел рукIана диналъул церехъабилъунги, шагIирзабилъунги, тарихчагIилъунгиги. Гьеб кинабго цадахъ бачинеги бажарулеб букIана гьезухъа. Гьеб гуребги, хадуб гьел гIалимзабаз цохIо гIараб мацIалда гурелги, жидерго рахьдал мацIаздаги хъвалел рукIана тарихиял асарал, кучIдул, харбал ва гь.ц.",
        "ГIараб алфавитги кьочIое босун, магIарул гьаркьазе данде кколедухъ тIоцебе алфавит гIуцIана, машгьурав гIалимчи Харахьиса ТIайгибца. Гьанибги бокьарав чиясул суал бачIине бегьула, гIарабалъ хъвачIого щай гьез магIарулалъ хъвалеб букIарабилан.  Щайгурелъул, гIараб мацIалда цIализеги хъвазеги лъалел чагIи Дагъистаналда, хасго магIарухъ, гIемер рукIинчIо. ГIараб цIализеги, гьеб бичIчIизеги къваригIунеб букIана батIи-батIиял гIалимзабахъе, росабалъа росабалъе хьвадун гIемерал соназул цIали. Доб захIматаб заманалда киназулго рес букIинчIо гIелму тIалаб гьабун росабалъа росабалъе хьвадизе. Киназго бекьизе кколаан хур, хьихьизе кколаан боцIи – хIаракат бахъулаан хъизан бакъичIого букIине. Халкъалда динги лъазе, гьелъул аслуги битIун бичIчIизе ургъараб букIана гIажам хъвай-хъвагIай. Къуръан цIализе лъалев чиясухъа бажарулеб букIана гIажамалъ хъвараб жо цIализеги.",
        "Ахирияб анцIго соналде щвезегIан, гIажамалъ хъварал асаразде кIудияб кIварго кьолеб букIинчIо. ТIоцебе гьезде кIвар буссинабурав чи вугин абизе бегьула, мунагьал чураяв ГIободаса Сиражудин ХIайбуллаев. Гьес дандеги гьарун, гIажам хъва-хъвагIаялдаса кирилицаялдеги рачун, къватIире риччана рикIкIен гIемерал гьединал мажмугIал. Хасго кIудияб кIвар гьес кьолеб букIана литературиял асаразде. Амма тарихиял тIахьал гьединаб къагIидаялъ къватIире риччалев чи къанагIат гурони вукIинчIо. ЦIакъго къанагIат гурони гьечIо гьел жакъа къоялдаги.",
        "Гьединал тарихиял асараздаса цояблъун ккола «Дербент-наме», яги гьелъул бетIералда хъвараб «Дагъистан гIарабаз  бахъиялъул тарихалъул тIехь» – كتاب تواريخ فتح الداغستان.  Гьеб буго къокъ гьабун гIарабалдаса магIарул мацIалде буссинабураб тарихияб асар.",
        "XVIII-абилеб гIасруялдаса байбихьун, гIараб мацIалда гьеб тарих хъварав чи щивали чIезавизе хIаракат бахъулеб букIана гIемерал гIалимзабаз. ЦIикIкIарасел гIалимзабазул пикруялда рекъон, «Дербент-наме» хъварав чилъун рикIкIунев вуго, гьанжесеб Хасавюрт районалъул Эндирей росулъа МухIаммад Аваби Ахъташи абурав гIалимчи. Гьелъул хIакъалъулъ бицунеб буго 1727 соналда, машгьурав гIалимчи Ф.З. Байерица «Дербенталъул буцур» абураб макъалаялдаги. Гьединго гьелъул хIакъалъулъ хъвалеб буго Г.-Ю. Клапротицаги. Гьел кIиялго тарихчагIазул макъалабазда рехсолел хIужаби тасдикъ гьарулел руго Дагъистаналъул машгьурав гIалимчи ГI.М. ГIалиханов-Аварскиясги. Гьесги гIараб мацIалда гьеб тарихияб асар хъварав чилъун чIезавулев вуго дов тIадехун рехсарав МухIаммад Аваби Ахъташи абурав гIалимчи.",
        "ТIоцебе магIарул мацIалда хъвараб гьаб тарихияб асаралъул хIакъалъулъ бицен батула ГIамри ШихсагIидовасги, Тимур Айтберовасги, ХIасан Оразаевасги данде гьабураб «Дагъистаналъул тарихиял хъвай-хъвагIаял» абураб тIехьалда [Дагестанские исторические сочинения. М., 1993. Гь. 180]. Т. Айтберовас гьениб хъвалеб буго, гьеб тарихияб асаралъул магIарул таржама ГьаракIуниса НурмухIамадил МухIамадил китабханаялда бугилан. ЦохIо гьеб тарих гуребги, гьеб мажмугIалда жанир рукIин рихьизарулел руго цоги батIи-батIиял тарихиялги, хундерилги гъази-гъумекдерилги ханзабазул насаб чIезабиялъул хIакъалъулъги хъвай-хъвагIаялги. Гьелда хурхун цо гьитIинаб баянги кьезин.",
        "XX-абилеб гIасруялъул 80-абилел соназда, мунагьал чураяв ГьаракIуниса НурмухIамадил МухIамадица гьеб мажмугI бачIун буго живго хIалтIулеб Тарихалъул, мацIазул ва адабияталъул институталде босун. Гьелдаса жидеего суратал рахъун фотокопиял гьарун руго Тимур Айтберовасги ГIамирхан ГIисаевасги. 2011 соналъ, дица магIарул мацIалда хъварал тарихиял хъвай-хъвагIаязул цIех-рех гьабулеб бугин бициндал, ГI. ГIисаевас дихъе росун рачIана цо гьитIинабго чIегIераб кагътилъ жемарал суратал. Гьел ругоан доб мехалъ, гьадаб мажмугIалдаса рахъарал «Дербент намеялъул» суратал. Гьеб мажмугIалда бугеб колофон [Колофон – тIехьалъул ахиралда букIунеб, авторасул цIарги, хъвараб бакIалъул баянги бихьизабураб бакI] цIалидал, дун цIакъ вохана. Гьеб хъварав чи вугоан дирго кIудияв инсулги кIудияв эмен, кIиябго ХIарамалъул хIажи ЗанатIа росулъа (гьанжесеб Шамил район) Думаласул вас ГIабдурахIман.  ГIабдурахIман-хIажица гьеб мажмугI сайгъат гьабун хъван буго: «Къурайшиязул тухумалъул чи, жиндир кьибилги нилъер Аварагасул инсул вацасдасан бугев ГIалихъилич Чупановасе» – абун. Гьеб тарихияб хъвай-хъвагIаялъул мажмугIалъул тIамчазул халалъи буго 17см., гIеблъи – 11 см. Кинабниги буго 34 сурат (тIамач). Хъван буго берцинаб Дагъистаналъул «насх» хатIалъ, бечедаб магIарул мацIалъ, хундерил диалекталда. Гьеб тарихияб асаралда цин гIараб мацIалда кьолеб буго цо-кIиго рагIи, гьелдаго хадуб таржамаги гьабулеб буго магIарул мацIалде. ГIараб рагIаби гъоркьан хIучч цIан ратIа гьарун руго. Гьеб мажмугI хъвараб кагъатги буго Россиялъул фабрикаялъ къватIибе биччараб.",
        "Цойги, гьеб «Дербент-наме» асаралъул тIоцебесеб гьумералда буго, хIалица гурони цIализеги бажарулареб, магIарул мацIалда хъвараб цоги гьадинаб хъвай-хъвагIайги: «МухIаммад гьавуна, Шамхаласул вас, тарих гьадин бугеб заманаялъ – мухIаррам моцIалъул къоло микьабилеб итни къоялъ радал, бакъ баккулеб мехалъ – 1304 сон». Гьеб кколеб буго 1886 соналъул 26 ноябрь. Гьениб, кинав Шамхаласул вас МухIамадил бицунеб бугебали якъинго бихьизабулеб гьечIо. Гьаб асаралда, тарихиял хIужабазде данде кколарел бакIал, гъалатIал ратизеги рес буго. Гьединал гIунгутIаби ратаниги нижеца цо хIарп хисизабичIого, тIадежураял гьаричIого, бугеб къагIидаялъ кьолеб буго къватIибе.",
        "ГIабдурахIман-хIажиясул гIумруялъул хIакъалъулъ цIакъго мукъсанал гурони баянал гьечIо. Гьев гьавун вуго гьанжесеб Шамил районалъул ЗанатIа росулъ 1834-абилеб соналъ. ТIоцебе гьев цIализавун, гIелмуялде гьуинлъи бижизабун буго жиндирго эмен Думалас. Гьев Думалавги, бицанихъе, вукIун вуго магIаруллъиялдаго цIар рагIарав тохтур ва гIалимчи. Гьесдаса хадув ГIабдурахIман-хIажи кив ва лъида цеве цIаларавалиги лъазе кIвечIо. Живго ГIабдурахIман-хIажи вукIун вуго жиндир заманалда бергьарав гIалимчи. Гьесул китабханаялда букIун буго лъабнусгоялдасаги цIикIкIун гIараб тIехь. ЦIикIкIарасеб къадар тIахьазул рухIун руго, Килалъ абураб колода вукIарав гIалимчи ХIамзал МухIумихъе цIализе кьун рукIарал, гьесул ригьалда цIа ккеялъул хIасилалда. РухIичIого хутIараздаса лъебергоялдасаги цIикIкIун тIехь жакъаги буго гьесул ирсилаз нахъе цIунун. Гьезда гьоркьор руго цо-цо басмаялда кьабун рахъарал тIахьалги, амма цIикIкIарасеб къадар жиндирго квералъ хъварал руго. Гьенир руго Къуръанал, тафсирал, хIадисал ва фикъгьиялъул тIахьал. МагIарул мацIалда хъвараб цо макьаби къотIулеб тIехьги буго гьезда гьоркьоб.",
        "КIудияв инсуца бицунаан, ГIабдурахIман-хIажи вукIун вугин Хунзахъ вукIарав наиб Гьонодаса ГIалихъиличил [ГIалихъилич Чупанов – 1860-1890 соназда Хунзахъ пачаясул наиблъун вукIарав чи] лъимал цIализарулев. Гьелъухъ, ГIалихъиличица гьесие щибаб къоялъ цо-цо гIиялъажоги кьолеб букIун бугилан. Бицен букIин гурони, цоги батIияб хIужаги букIинчIо гьеб мухIкан гьабулеб. Гьаб тарихияб асаралъул колофоналъул баяналда рекъон гьедин букIараблъи гьанже ракIчIун, чIванкъотIун абизеги рес кьолеб буго.",
        "Хунзахъа ун хадув ГIабдурахIман-хIажи хIалтIун вуго Бунахъск районалъул ТIаса Жунгут росдал къадилъунги. Гьесул рукIана лъабго лъимал – кIиго васги (МухIума, Жамалудин) цо ясги – ПатIина. АнцIго соналдаса, херав ГIабдурахIман-хIажи нахъвуссун вуго гьанжесеб Шамил районалъул Гъоркьа Бакълъухъ росулъе. Гьений ригьнада йикIана гьесул яс ПатIина, хвезегIан гьелъул бербалагьиялда кьоркьги вукIана. 1908-абилеб соналъ гьениб Аллагьасул къадарги щун, ГIабдурахIман-хIажи вукъун вуго ГохIтIахабалалъ абураб бакIалда.",
        "Гъоркьехун рехсараб тарихияб асар чанабилеб соналъ хъварабали бицараб бакIги батичIо. Дир хIисабалда, гьеб букIине ккола, гIага-шагарго, XIX-абилеб гIасруялъул 70-80-абилел соназда.",
        "Гьес нахъе тарал цо-цо тIахьазул колофоназул баяназда бихьизабухъе, гьев гочинавун Саратов губерниялъул «Малый Дагъистан» абураб росулъе витIун вукIун вуго. Сундуе гIоло ва кинаб гIайиб ккун витIун вукIаравали бицунеб бакIги гьечIо. Дир хIисабалда, 1877 соналъ, къокъаб шагигIаталъул заманалъ, гьес гIахьаллъи гьабун батизе буго гьеб багъа-бачариялда. Гьелъул хIасилалда, гIемерал дагъистаниялгун цадахъ ГIабдуррахIман-хIажиявги витIун вукIине ккола Саратов губерниялъул «Малый Дагъистан» абулеб росулъе.",
        "Гьанже нилъ нахърусина «Дербент-наме» абураб тарихияб асаралде. Щиб ва сундул хIакъалъулъ гьениб бицен гьабулеб бугебали къокъабго баян кьезин:",
        "1. ТIоцебе байбихьулеб буго, сасанидазул шагь Къавад тIоцевесесулги, Хосров тIоцевесев Ануширванилги хазаразул хакъанилгун букIараб гьоркьоблъиялъул хIакъалъулъ баяналдаса.",
        "2. Сасанидаз Дагъистаналда ралел рукIарал буцуразул баян; гьез яшав гьабулеб букIараб бакI; Азербайджданалъулги Шималияб Кавказалъулги шагьаразде батIи-батIиял халкъаз гьижра гьабиялъул баян.",
        "3. Салманги РабигIги Дербенталде рачIин; гьез гьабураб рагъалъул хIакъалъулъ биценал; цIар рагIарал бусурбабазул церехъаби Дагъистаналда чIваялъул баян.",
        "4. Муслим Дербенталде вачIин 64/683-84 сс.; гьез Дербент шагьар сверун кквей; Дербенталъул буцур бихизаби.",
        "5. Муслим кIиабизе Дербенталде вачIиналъул баян.",
        "6. ГIарабазул цевехъан ГIабдулгIазизица гьарурал рагъазул хIакъалъулъ.",
        "7. ЖаррахIил вас Абу ГIубайдил Дагъистаналде чабхъен 103/721-22 сс.; ЖаррахIил аскаралдаги хазаразул цевехъан Пашанекил аскаралдаги гьоркьор ккарал рагъал; Анжи хъалаялда ккарал рагъазул баян.",
        "Дагъистаниял кидаго рукIана динияб рахъалъ цере тIурал гIадамаллъун, гьезул гIумруялъулъ кидаго кIудияб бакI кколаан исламалъ. Ва бищунго кIвар бугеблъун, щибаб къоялъ пайдаялъе хIалтIизабизе кколеб гIелму букIана исламияб юриспруденция (фикъгьи). Гьеб гIелму цIакъ цебетIураблъун букIана Дагъистаналда ва Х-ХII абилел гIасрабазго гьеб рахъалъ дагъистаниял-гIалимзаби рукIана исламияб дунялалда цIар рагIраллъун. Гьелъие гIиллалъунги букIана киналго гIадин мадрасабазда аслияб гIелмулъун фикъгьи букIин. Фикъгьиялъул мугIалим вукIана гьенив вищунго кIвар бугев чилъун.",
        "Исламияб юриспруденциялъул гъварилъабазда хъвалел гIелмиял хIалтIабаздаса, гIадамаз лъикI къабул гьарулел рукIана суалаздалъун ва жавабаздалъун гIуцIарал хIалтIаби. Гьезул гIемерисел рукIана фатва (гIалимзабаз кинаб бугониги суалалда хурхун, Къуръаналдагун хIадисазда кьучIги гьабун къотIараб хIукму) кьурал. ГIалимзабаз фатва кагътиде босулаан ва гьединал хIукмабазул мажмугIал ракIарулаан. Гьединал мажмугIал ратулаан кумекалъе къадиязе ва дибирзабазе, гьединго гьел хIалтIизарулал цIалул идарабазда. ГIемерисел фатваби рукIана цоги хIалтIабазулъ дандчIваларел, Дагъистаналъе хасиятал диниял масъалабазда хурхарал. Аслияб къагIидаялъ иманалда, хъизамалъул гьоркьорлъабазда, ирсалда хурхарал суалазда, дармида ялъуни батIи-батIиял такъсиразда тIасан къотIулаан хIукмаби.",
        "Гьединал хIалтIабазда жаниб бищунго халкъалъ лъикI къабул гьаруразул цояб букIана КIаратIаса Титалас (гьесда цIар букIана МухIамад, амма халкъалда лъалаан инсул цIаралда гъоркь Титалав хIисабалда, цо-цо бакIазда Татилав абунги дандчIвала) ва Усишаялдаса Давудица цоцахъе хъварал кагътал. Хадув гьеб хъвай-хъвагIаялда гIахьаллъана ГIурадаса Ибрагьим-хIажиги. Усишаялдаса Давудил гIелмуялъул цIех-рех гьабурай Д. Алхасовалъ хъвавухъе, «гьел кагътал гIемер тIиритIун рукIана халкъалда гьоркьор, гьезул копиял гьарулел рукIана.",
        "ТIубанго кагътал цохIо бакIалда гурони ратичIониги, цо-цо суалал дандчIвалел руго киса-кирего, батIи-батIиял темабазул, батIи-батIияб заманалъул ва бакIалъул документазда. Халкъалда гьоркьор тIиритIарал гьел хъвай-хъвагIаязе хадубккун баян кьуна фикъгьиялъул рахъалъ цеветIурав гIалим ГIурадаса Ибрагьим-хIажица». Цоги гIалимчияс хъвавухъе, суалал кьолел рукIун руго КIаратIаса Титалас, жаваб кьолеб букIун буго Усишаялдаса Давудица.",
        "Руго гьединго МухIамад Титаласе Ибрагьим хIажияс суалал кьурал кагъталги.ХIасил, гьел суалал-жавабазулъ гIумруялъул батIи-батIиял, дагъистаниязе бищунго кIвар бугел рахъазе гIелмияб баян кьолеб буго. Аслияб къагIидаялъ хъвалел суалал руго: чи чIваялъухъ къотIулеб тамихI, цIогь, рос-лъадуда гьоркьоб магIишат бикьи, имамзабазе ва къадиязе кьезе кколеб мухьдал къадар, ракь, рукъялъуни боцIи ирсалъе кьей, заманаялъ цIунизе ялъуни хIалтIизабизе буголъи ялъуни ракь кьей, мискинчиясда налъи бецIизаби, нугIлъи гьаби, ригьин гьаби вагьеб биххи, батIи-батIиял къотIа-къаял тIурай, жаназа букъиялъул, закагIаталъул къадаралъул ялъуни капурзабазда тIаде кIанцIизе бегьи ялъуни бегьунгутIи ва гьел гурел цогидалги кIвар бугел масъалаби.",
        "Чабхъада хурхун фатва",
        "Доб заманалда бищунго кIвар бугезул цояблъун букIана ЦIоралде гьарулел чабхъеназул диналде дандеккей. ГIемерисел гъазизабиян цIарги босун, багьанаде гъазаватги бахъун гъарачилъи гьабизе унаан. Гьеб суалалъул бугеб кIварги бичIчIун, Титалас суал кьун буго доб заманалъул факъигьазе (юрист – фикъгьиялъул гIалим): «бегьулищ гьанжесел чабхъадулазда гъазизабиян абизе, нилъеда лъалеб бугони гьел Аллагьасул рагIи билълъинабизе ва садакъа гьабизе гурел, буголъи бахъизе унеллъи?».Гьеб суалалъе Усишаялдаса Давудица кьураб жаваб гьаниб тIубанго кьолеб буго:«Аллагьасе гIоло къеркьолел гъазибазул ишал ритIарал руго кидаго, гьединал гъазизаби гьабсагIаталда ратани. Дир пикруялда рекъон, унго-унгоял гъазизаби гьабсагIаталда гьечIо, щайгурелъул гьез нилъ сверун ругел халкъал нилъеца рагъ гьабизе кколел капурзабилъун рикIкIунел руго. Гуржиялда хурхун гьеб пикру мекъаб букIин бихьулеб буго къаси мугIрул тIогьиб бакараб цIа гIадин якъинго. Гуржиял ккола турказул ялъуни персазул пачалихъалда гъоркь ругел гIадамал ва гьез джизья ва харадж (бусурбанаб пачалихъалда ругел капурзабаз кьолеб магъало) кьолеб буго бусурбабазул пачалихъалъе. Исламияб пачалихъалда жанив гIумру гьабун вугев чиясул би тIезе, гьесул магIишат бахъизе ялъуни асир гьаризе гьукъун буго».",
        "Давуд-хIажияс чIезабуна ЦIоралде чабхъенал гьари исламалда данде кколареблъун. «Дар ал-хIарб» абураб рагIи хIалтIизабизе бегьуларо рехсараб бакIалда хурхун фикъгьиялъул гIелмуялда рекъон. ШаригIаталда рекъон, «дар ал-хIарб» ккола исламги гьечIеб, шаригIатги хIалтIулареб бакI ва гьединаб бакIалде чабхъенал гьаризе бегьула. Киналдего гIагарун ЦIор бусурбанал пачалихъазе магъало кьолеб бакI бугебгIан мехалъ, гьенир ругел гIадамал бусурбанаб пачалихъалда жанире кколел руго. Гьединлъидал гьенире чабхъеналги гьаризе бегьуларо. Гьел хъвай-хъвагIаязулъ ратулел руго цоги гIажаибал суалалги. Мисалалъе, Титалас Давудида цIехолеб буго, цо чи вукъараб бакIалда тIадехун цогидав вукъизе бегьулищ абун. Гьелъие жаваб кьолеб буго Давудица, бегьулин гIезегIан заман ун хадуб, гурони бегьуларин. РакIалде кколеб буго щай гьединаб суал бижараб абун. Амма магIарулазе кидаго дагьаб букIана ракь, гьелъул къимат гьабизе кколеб букIана. Гьединлъидал, гIемер дандчIвала доб заманаялъул чанго гъат бугел хобал.",
        "ГIелмияб ва политикияб хIалтIи",
        "ЖамгIияб гIумруялъулъ Титалас тараб лъалкIалъул нилъеца бицана, рехсезе бегьула гьесул гIелмияб рахъалъулги. ЛъикIаб къимат гьесие кьолеб буго ХIХ – ХХ гIасруялъул байбихьуда рукIарал гIалимзабаз. Мисалалъе, Гъазигъумекиса ГIабдурахIманица жиндирго хIалтIулъ хъвалеб буго «Дагъистаналъул цере тIурал гIалимзабаздаса цояв вукIана лъикIав факъигь КIаратIаса Титалав, дица цIалана гьесул чанго хъвай-хъвагIаял, гIелмиял хIалтIаби» - абун.",
        "Дагъистаналъул гIалимзабазул биографикияб баянтIехьалъул авторас Титаласе гьадинаб къимат кьолеб буго: «МухIамад б. Титалав ал-КIаратIи ал-Авари вукIана цIакъав гIалим, жиндир заманалъул къадру бугев факъигь, Усишаялдаса Давуд-шайихасул заманаялъ гIумру гьабун вукIарав, Аллагь гурхIаги гьесда».ГIалимчи Амри ШихсагIидовас гьесул рахъалъ хъвалеб буго гьадин: «КIаратIаса Татиласул вас МухIамад (XVII гIасруялъул ахир – XVIII гIасруялъул кIиабилеб бащалъи) – факъигь, мадрасалъул мугIалим, Дагъистаналда цIар арал фикъгьиялда хурхарал, ГIурадаса Ибрагьим-хIажияс ва Усишаялдаса Давудица мухIканал жавабал кьурал суалазул автор».",
        "Титаласе аслияб лъай щвана машгьураб Къудукьа Мусал МухIамадил мадрасалда. Гьенир цIалулаан Дагъистаналдаса, Хьунал Кавказалдаса ва гьединго татарал башкирал. Къудукьа Мусал МухIамадил мадрасаялдаса арал гIемерисел хадурккун рахъана цIар арал гIалимзабилъун ва лъайкьеялъул хIаракатчагIилъун.Гьелдаго цадахъ Титалав вукIана ХVIII гIасруялъул тIоцебесеб бащалъиялда Аваристаналда гIезегIан асар бугев сиясатчилъунги. Лъалеб буго гьев вукIана «КIаралазул ва тIиндисезул къотIи-къай» гIуцIаразул цоявлъун вукIин. Гьеб кколеб буго ХVIII гIасруялъул байбихьуда гьеб кIиго жамагIаталъул гьоркьорлъаби ва Ункъракьалда политикияб ахIвал-хIал рекъезабураб документ. Гьенив Титалав вихьизавун вуго кIаралазул къадилъун, ай гьев кколев вуго гьеб мухъалъул бищунго цIикIун ихтиярал кодор ругев чилъун.БиографияМухIканго абизе кIоларо Титалав гьавурав ва хвараб сон ялъуни къо-моцI. Нилъеца гьеб чIезабизе бегьула гIага-шагарго гьес гьарурал хъвай-хъвагIаязда рекъон, ялъуни гьесул хIалтIабазда ругел тарихазда балагьун. Цоги баянал ратула гьесул заманаялъ рукIарал гIалимзабазул хIалтIабазухъ балагьун. Мисалалъе, лъалеб буго Титаласул МухIамадица КIаратIа мажгиталда дарсал кьолел рукIин 1748 соналъ. Гьенив гьесухъ цIалун вукIаго гьесул тIехьалъул копия гьабун буго МелъелтIаса МухIамадгIалил вас МухIамадица. КIаратIа росдал ТIасияб мажгиталда буго Титаласул МухIамадица жиндир квералъ 1744 соналъ хъвараб Къуръан.",
        "Гьесул гьудул ва цIар арав гIалим Усишаса Давуд хвана 1757 соналъул сентябралда. Титаласул гIумруялъул хIакъалъулъ бищунго цебегосеб баян буго гьес 1700 соналъ кинабалиго мажмугI хъваялъул хIакъалъулъ лъазаби. Гьединго Дагъистаналъул гIелмияб централда буго гьес 1687-88 соназда «Сайди Шариф» абураб тIехьалъул копия хъваялъул хIакъалъулъ баян. Гьев чи Титалав абураб цIаралда гъоркь халкъалда лъалев Титаласул МухIамад ватани (Къудукьа Мусал МухIамадги халкъалда лъалаан Мусалав абураб цIаралда гъоркь), гьеб баян кколеб буго гьесул хIакъалъулъ гьабураб бищунго цебегосеб. Гьедин абизе бегьула гьев 1660 соназ гьавун вугилан. Хун вуго гIага-шагарго 1750-лел соназул ахиралда ялъуни 60-лел соназул байбихьуда, 90-го гIан соналъул гIумруги гьабун.ГIемерисез гьесул цIар мекъи хъвалеб буго, цояз Титалав абун, цогидаз Татилавабун, лъабабилез Таталавилан. Гьелъие гIилла буго гIараб мацIалда рагьарал гьаркьал хъвангутIи. ГьабсагIаталдаги КIаратIа тIибитIун буго Титалав абураб цIар, гьединлъидал абизе бегьула гIалимчиясул битIараб цIарги гьединаб букIанилан.Титалав вукIана КIаратIа рагIи билъараб ХIекъилал абураб кьибилалдаса (гьезда гъорлъе уна Хириевал, Азайновал, Патхудиновал, Насрудиновал, Баланучевал ва Чуриевал). ГьабсагIат гьесул наслуялъул буго \"Хириев\" абураб памилия. Гьезул тIоцересул умумузул цояв вукIун вуго ХIекъилав абурав чи, бицунеб буго гьев кIаралазул жамагIаталъул цевехъан вукIаниланги. Руго цоги баянал, Титаласул ГIалидибир абурав вас вукIанилан ва гьев хадувккун КIаратIа къади вукIанин. Гьесда хадув къадилъун ккана МухIамадил вас КасагIали. Хадуб, ХVIII-ХIХ гIасрабазул гIорхъода къадилъун вукIана Мусал Къурбан.",
        "Февралалъул революция ккелалде Шималияб Кавказалда ва Дагъистаналда хас гьабун, кинаб хIал букIараб?",
        "1917 соналъул февраралда ккараб револциялъул хабар Дагъистаналъул тахшагьар Темир-Хан-Шураялде щвана 28 февралалъ, кинаб асарин гьелъ гьабурабин абуни – щибго асар гьабичIо. Гьеб заманалда Темир-Хан-Шура (гьанже Буйнакск шагьар) букIана гьитIинабго ракълилаб, аслияб куцада хIакимлъиялъ гIумру гьабулеб, шагьар. Гьеб заманалда Дагъистаналъул рагъулав губернаторлъун вукIана В.В. Ермолов ва гьесухъе щвараб телеграммаялда букIараб, революция ккеялъул хабар гьесие букIана рокьукъаб ва ракIалдаго букIинчIеб. Гьелъ, гьеб хабар балъго гьабулеб букIана, амма заманго бахъилалде Дагъистаналъул тIолго округазда тIибитIана гьеб хабар.",
        "Цо пуланаб округалъул нухмалъулес пачаяс кверщалидаса инкар гьабиялъул ва февралалда ккарал лъугьа-бахъиназул хабар щведал, телеграфалда божичIого, губернаторасухъе хъван букIун буго, мукIурав вукIине кколищ гьев пача хисун кверщел кодобе щвараб Временный правительствоялъе ва гьезул амру тIубазе кколищали цIехон. ГьедигIанги божизе захIматал лхугьа-бахъинал рукIана гьел, доб заманаялъ.",
        "ГIадатияб халкъалъ ва мугIрул интеллигенциялъ кин къабул гьабураб революция ккеялъул хабар?",
        "Россиялъул империя биххиялъе гIиллалъун ккараб Февралалъул революциялъ пачалихъиял эркенлъаби щвезе рес букIиналъул хьул лъезе гьабуна гIемерисезул. ГIадатияб халкъалда гIемерисеб жо гIадлъулеб букIана, бичIчIулеб букIинчIо. Кин пача гьечIого рукIунелали бичIчIизе хахIмалъулеб букIана гIадамазе",
        "Дагъистаналъул интеллигенциялъ хIаракал бахъана гьеб тарихияб ресалдаса пайда босизе ва Шималияб Кавказалъул цогидал округазул интеллигенциялда цадахъ байбихьана жалго жидедаго чIарал пачалихъиял гIуцIаби гьариялъе хIалтIизе. Амма гьезда батIа-батIаго бихьулеб букIана гьеб пачалихъияб гIуцIи, тарихалъ жакъа нилъеда гьеб мухIканго бихьизабулеб буго: Диниял хIаракатчагIазда ва гIалимзабазда Кавказалъул букIинесеб бихьулеб букIана цо къагIидаялда, мугIрул интеллигенциялда, динияб лъайгун светияб лъай щваразда гьеб бихьулеб букIана батIияб куцалъ. Амма, кин бугониги, гIаммаб хIаракаталдалъун гIуцIцIун букIана Шималияб Кавказалъул ва Дагъистаналъул магIарулазул Цолъи (1917-1918с.), хадубккун гьеб сверана МугIрул республикаялде. БатIи-батIиял политикиял ва кватIиса пачалъихъазул къувататал журараб гIасияб къеркьелъулъ къотIулеб букIана къисмат миллатал гIемераб ракьалъул халкъазул.",
        "Пача рехун хадуб кин Дагъистаналда кверщел билълъинабулеб букIараб?",
        "1917 соналъул 9 марталда Временный тIалъиялъ биххана Гьеб заманалда лъагIан Шималияб Кавказалда букIараб Кавказалъулаб наместничество ва гьелъул бакIалда гIуцIцIана Хасаб Кавказалъулаб комитет. Жиндир хIалтIи гьечIого хутIана Дагъистан областалъул рагъулав губернатор В.В. Ермоловги.",
        "Темир-Хан-Шураялда букIараб гIемер чи вакIарараб данделъиялда хIукму гьабула Заманалъулаб исполком гIуцIизе, гьенире рищизе рихьизарула 30 чиги.",
        "Дагъистаналъул тахшагьаралда гIуцIараб заманалъулаб гражданияб исполкомалде гъорлъе уна щибаб округалдаса вакилзаби, гьезда гъорлъ гIемер цIар рагIаралги: ХIоцоса Нажмудин, МахIач ДахIадаев, МухIамад-Къади Дибиров, МухIаммадМирза Мавраев, Б.Саидов, ГIали Каяев, С.Башларов, П. Эмиров, Н.Тарковский ва гьединго Порт-Петровск, Дербент, Темир-Хан-Шура шагьаразул вакилзаби. Заманалдаса гьезда гъорлъе жувала эмиграциялдаса вуссарав Жамалудин Къоркъмасовги.",
        "Гьеб заманалдаса бахъун байбихьула жамгIиябгун политикияб керкьей, батIи-батIиял къуватал, партиял, жамагIатал гъорлъ журараб.",
        "Абизе ккола, исполком гIуцIи тарихияб кIвар бугеб лъугьа-бахъин кканин Дагъистаналъе. Гьеб исполкомалъул хIалтIи лъикIаб гьечеб куцалда рехсолеб букIаниги хадубккун тарихалда, гьелъул хIалтIи къватIисел пачалихъазул политикаялъул рахъ ккураб букIанин абун, гьелъ кьучI лъуна Дагъистаналъе эркенлъаби щвеялъе.",
        "Амма гьебго заманалда, нилъеда лъалаха, жеги халат бахъунеб букIана ТIоцебесеб Дунялалъул рагъ, гьениб гIахьаллъи гьабулеб букIана Дагъистаналъул рекIаразул полкалъги. Кинаб къисмат букIараб гьеб рагъулаб гIуцIиялъул?",
        "БитIараб буго, гьел чIахIиял, кIвар цIикIкIарал лъугьа-бахъиназдаго цадахъ, дагъистаниязги гIахьаллъи гьабулеб букIараб рагъ халат бахъана жеги кIиго цIубачIеб соналъ. Жеги цIикIкIун абила, кьалул нухаздасан ана кIиго Дагъисаналъул рекIаразул полк, тIоцебесеб – лъабабилеб Кавказалъул казаказул дивизиялда гъорлъ ва кIиабилеб –«ГIалхулаб дивизия» абун жиб машгьурлъараб.",
        "1917 соналда рагъулал рикьиязда ккарал реформабазул хIасилалда кIиябго рекIаразул полк жубала Кавказалъул туземний корпусалде ва гьеб корпус битIула Кавказалде. Заманалдаса, рагъулаб гIуцIцIи хIисабалда рекIаразул полк тIагIуна. Цере рукIана къваридал лъугьа-бахъинал. Дагъистан, Кавказ, Россия, абизе бегьула, тIолго дуниял лъугьунеб букIана цIияб заманалде.",
        "Жиндир баракат нилъее щваяв кIудияв шейх Багинуса ШугIайб-апандияс Дагъистаналда рахъарал жидеего щвараб гIелмуялда гIамалги гьабун цогиязда гьебги малъун БетIергьан Аллагьасукьа хIинкъун шаргIалъул нухда варагIалда жал хьвадиялдалъун Гьесде гIагарлъарал ва Гьесдехун рокьи-шавкъги цIикIкIарал гIалимзабазул цIарал рехсолаго цересел мухъазда кьолеб буго МачIадаса ХIадисил цIарги.",
        "Гьесие сипат гьабулаго, ШугIайб-апандияс (къ.с.) гьадин абулеб буго: Гьезул (ай гIалимзабазул) бищун лъай бугев, бергьун кIудияв гIалим, камилав мударрис, цере тIурал гIалимзабазул цояв ХIадис ал-МачIади ал-Гьидали абун.",
        "ХIакъикъаталдаги, ХIадисица исламияб гIелмуялъулъ тараб лъалкI цIехон, гьесул заманаялъ рукIаралги хадур рахъаралги Дагъистаналъул гIалимзабазда гьоркьоб гьесул къадру-къиматги бихьун, жакъа къоялъги гIаммаб халкъалъ ХIадисил гьабулеб адаб – хIурматалъулги хIисаб гьабун букIинчIебани ШIугIайб-апандияс гьесие гьадинаб къимат кьей щакаб жо буго.",
        "ТIаде жоялъеги XVIII гIасру ккола тIолго дунялалдаги хас гьабун Дагъистаналдаги исламияб гIелмуги кутакалда цебе тIураб, гIемерал гIалимзабиги рахъараб заман.",
        "Гьезда гьоркьосан цо хассал ХIадис гIадал гIалимзабазул халкъалъ гьабулеб биценалъги гьез нахъе тарал жакъа къоялъ цин кIвар цIикIкIарал гIелмиял асаразги нугIлъи гьабула гьединал гIалимзабазул гIелмуялъул букIараб тIадегIанаб даражаялъеги, рухIияб рацIцIалъиялъеги, кинабго халкъалъе пайдаяб хIаракаталъеги.",
        "Цо-цо баяназда рекъон МухIаммадил вас ХIадис гьавун вуго 1689 соналъ МачIада росулъ. ХIассайлал абулеб тухумалда. Гьев гьитIинго гIелму тIалабалъе лъугьун вуго. ГIелмуялъул тIоцересел галаби ХIадисица лъун руго доб заманаялъ магIаруллъиялдаго машгьурлъарав МачIада МугIаз абулев гIалимасде цеве. Хадубккун гIелму камил гьабизе цIалун вуго Дагъистаналъул батIи-батIиял росабалъ. Цо заманаялъ цIалун вуго жиндир заманаялъ Дагъистаналъул гуребги тIолго бакъбаккул бусурбабазул улкабазда жиндир гIелму-лъаялъе гIалимзаби мукIурав Къудукьа Мусаласухъ Ругъжаб росулъ. Гьевгун цадахъ гьениб цIалулел рукIун руго ЧIохъа МахIад абулев машгьурав гIалим ва живго Мусаласул вас Дибирги. Гьелъие нугIлъи гьабула живго ХIадисица гьабун батараб хъвай-хъвагIаялъги. Мусаласухъ гьес цIалун буго «хIарф» гIелмуги. Джамалуддин Гъумукъиясул (къ.с.) вас ва Шамил имамасул дурц Гъазигъумекиса ГIабдуррахIманица жиндирго «Тазкират» (РакIалдещвеял)абураб техьалда Дагъистаналда рахъарал гIалимзабазул бицен гьабулеб бакIалда абулеб буго: «Гьал хадур рехсезе ругел гIалимзаби ккола Дагъистаналъул диниял церехъаби ва чIахIиял фукъагьаал (ай гъваридго исламияб шаригIаталъул тIолалго рахъазулъ бичIчIи щварал чагIи), гьезул руго жинде мугъчIвай гьабулел гIелмиял хIалтIаби. Гьединаздасан ккола: Къудукьа Мусал вас МухIаммад, Убриса МухIаммад, ГIаймакиса Абубакар, МачIадаса ХIадис», – абун.",
        "ХIадисил гъваридаб лъай букIун буго мантIикъ (логика), усул (основа мусульманского права), хасго фикъгьи гIелмабазулъ.",
        "«Жинда Aллагь разилъаяв ХIадис гIараб гIелмуялъулъги мантIикъ гIелмуялъулъ лебалав цогидал гIулумазулъги цеве ккарав вукIана, гьел малъизеги, гIалимзабаздехун бахIсалъеги, цогидал нахъ таравлъунги вукIана, шаргIиял масалаби тIокIкIинариялъулъ сардал рорчIулевлъунги вукIана, ричIчIуларел бакIал ричIчIизариялъеги машгьурав вукIана», – ян хъвалеб буго жегиги гьесул хIакъалъулъ ШугIайб-апандияс. Хасго лебалав вукIун вуго ХIадис ибн ХIажар ал-Гьайтамиясул «ТухIфат ал-мухIтаж» абураб тIехь тIалибзабазе бичIчIизабизе – ян хъвалеб буго жиндирго «Нузгьат ал-азгьан» абураб тIехьалда Назир Дургъелияс. Гьаб цебе рехсараб гIелмияб тIехь хъвана гьоркьохъел гIасрабаз вукIарав АхIмад ибн ХIажар ал-Гьайтами абулев бергьун кIудияв гIалимчияс. Гьесул гьеб тIехь рикIкIуна шафигIияб мазгьабалда рекъон шаргIиял масалабазе баян кьолел бищунго аслияб ва кьучI бугел хIалтIабаздасан цояблъун ва гьеб хасго Дагъистаналъул гIалимзабацаги хIукму къотIулеб мехалъ аслияб къагIидаялда мугъчIвай гьелде гьабулааан. Жибго гьеб тIехь цIакъго гIемерал масалаби гъорлъе рачараб, гъваридаб магIнаялъул ва цIакъго тIадегIанаб гIелмияб даражаялда хъвараб хIалтIи буго. ТIалибасдани киса гурин, тIадегIанаб гIелмияб даражаялде щварав гIалимчиясдаги ричIчIизе цIакъго захIмалъулел масалаби гIезегIан руго гьеб хIалтIуда жанир.",
        "ХIадисица нахъе тарал гIезегIанго гIелмиял хIалтIаби ругилан нугIлъи гьабулеб буго Дургъелиса Назирицаги. Жакъа къоялде нилъер рукIарал гIалимзабазул тIахьазул хал гьабураб мехалъ къанагIатги батуларо ХIадисиде мугъчIвайги гьабун хъвачIеб.",
        "ХIадисил букIун буго гIемер тIехь жанибе бачараб бечедаб библиотека, амма гьелъул дагьа-макъаб гурони бутIа нилъехъе щвечIо ва гьеб МачIада росулъ нахъе хутIун буго, амма гьелда тIад жегиги гIалимзабаца хIалтIи гьабун гьечIо.",
        "Нахъе цIунун руго XVIII-абилеб гIасруялъ вукIарав КIкIаратIаса Титалав абулев гIалимчияс гIалимзабазе кьурал суалал. Гьенир ругоан хъизан-лъималазда, ирс бикьиялда, назру-вакъпу гьабиялда хурхарал, ракьал хIалтIизариялда тIасан, сверухъ ругел бусурбабазул гурел ракьазде (гуржимухъ, тушал ва гь.ц.) гъазават-чабхъенал гьариялда тIасан суалал. ПалхIасил, доб заманалъ хIалкъалда гьоркьор гIемер кколел ва кIвар бугел масалаби. РикIкIуна гьел суалал рорхун жаваб тIоцебе Дагъистаналда бищун машгьурал гIалимзабазул цоял ГIурадаса Ибрагьим-хIажияс ва Усишаялдаса Давудицаги кьун рукIун ругин. Гьезул щивас жиндир бичIчIиялда рекъон кьун руго жавабал. Амма дагьаб цебе нижехъе кодобе щвана гьелго суалазе ХIадисица кьурал жавабалги. ХIисаб гьабидал гьел суалал тIоцере гьесухъе рачIарал рукIун руго ва гьесги камилаб хIалалъ рорхун руго гьел суалазда тIаса ишкал (бичIчIунгутIи) кколаредухъ.",
        "ГIагарал соназ гIалимзабазада батана араб гIасрялъул 40-абилел соназ репрессиябазде гъоркье ккун хварав машгьурав тарихчи ва гIалим Каяев ГIалил Дагъистаналъул гIалимзабазул таржамаби данде гьабураб мажмугI. Гьенирги руго кьолел руго ГIалица МачIадаса ХIадисил гIумруялъул ва гIелмияб хIаракатчилъиялъул хIакъалъулъ къиматал баянал. Гьесги нугIлъи гьабулеб буго ХIадисил гIемерал гIелмиял хIалтIби рукIиналъе. «Хасго гIемер рукIана гьесул (ай МачIадаса ХIадисил) шаргIиял «фатваби» ва гьезул гIемерисел халкъалъ къабул гьарун рукIана», – ян хвалеб буго ГIалица. Гьединал «фатвабазул» дихъе щваралдасан ккола ХIадисил гьаб хитIаб: «Ле бусурбаби, дир диналъул вацал нужеда лъан букIа! Нилъер хIурмат тIадегIанал шайхзаби Къудукьа Мусалав, Убриса МухIаммад, Кудалиса Салманилав (ибн Салман) ва гьел гурел цогидал цересел чIахIиял гIалимзаби (жидеда Аллагь гурхIаял) тIад рекъон абулеб букIана: «Жакъа къоялъ исламалда жанир ругел къосун ккарал (мекъаб рекIелчIеял) рикьалаби купурлъиялде рачине бегьуларо гьединаллъун гьел ратаниги. Ва гьеб имам ШафигIиясул кьучIаб рагIиги буго», – ян.",
        "(Халгьабе, гьаб хIукмуялъул жакъа къоялъги нилъее бугеб кIваралъул ва гьелъул свин гьечIолъиялъул, жакъасеб гIелалъе жинда нахъ рилълъине мустахIикълъиги).",
        "Цого-цо шаргIиял гIелмабазда тIад хIалтIи гуребги ХIадисица кIвар кьолеб букIун буго гIаммаб бусурбабазул ва гьелдаго цадахъ гIагараб ракьалъул халкъазулги тарих лъазабиялдеги. Мисалалъе, нахъе цIунун буго гьесул квералъ хъвараб Дагъистаналда Ислам тIибитIизабизе Аварагасул (с.гI.с.) имгIалзаби Аллагь разилъаял ГIаббасил ва ХIамзатил наслуялъул чагIазул бетIерлъиялда гъоркь ГIарабустаналдаса рахъун рачIарал гъазизибазул боязул хIакъалъулъ машгьураб тарихияб макъала. Ва гьелдаго ХIадисица батIи-батIиял росун данде гьабун ругоан Дагъистаналъул ракьалде исламалъул ахIи щвезабиялъул ва гьениб шагьидлъарал чагIазе бугеб хиралъиги ва тIадегIанаб даражаги баян гьарулел живго Аварагасдасан (Аллагьас салат салам лъеяв) рицарал хIадисал.",
        "ЖамгIияб хIаракат",
        "ГIелмияб гуребги жамгIияб хIаракатчилъи загьирлъана МачIадаса ХIадисил. Ираназул шагь Надирил хъамалачагIазда данде гьабулеб къеркьеялъулъ Ибрагьим-хIажи гIадал гIалимзабигун цадахъ гьес кIудияб жигар бахъана халкъ тушманасда данде цолъиялде ахIизе. Дагъистаналъул миллаталги данделъун къажаразул боязда кьаби льолел къояца, ХIадис цо чанго жиндирго мутагIилги вачун ун вуго Лъамилал абулеб къелдерил мугIрузда бугеб хирияб бакIалде. Гьениб цо чанго къоялъ гIемераб гIибадат гьабун Аллагьасда тушманасда тIад кверщел бати гьарун рукIун руго гьел. Бергьенлъи щванин тушманги инжилъанин абураб хабар лъачIого, тIадги руссун гьечIо. Жакъаги буго Лъамилазда ХIадисил гIириян абулеб тIад тарихги хвараб гамачI ва зиярат гьабун унеб бакI.",
        "МачIадаса ХIадис тасаввуф гIелмуялъул бутIа щварав чи вукIиналъеги далилал руго. Амма щиб тIарикъаталда гьев вукIаравали ва гIадамал тIоритIизе изну бугев вукIиналъе жеги кодоре щварал хIужжаби гьечIо.",
        "Живго ХIадис кутакалда дуниял гьаби рехун тарав ахираталъул гурого ургъелги гьечIев цIакъго Аллагьасукьаги хIинкъун хьвадулев чи вукIун вуго. «Цо сордо-къоялъе гIураб гурони кваназе жо гьес данде гьабичIо, ретIелги берцинлъи-сурукълъи хал гьабичIого ретIунаан, Аллагьасе гIоло гьабулеб жоялъулъ гьев гIадамазул гIайбалдаса хIинкъулароан», – абун хъвалеб буго жеги гьесул хIакъалъулъ Багинияс.",
        "ХIадисидасан загьирлъарал караматал гIемер бакIазда рехсон руго, халкъалъ цIунунги руго. Гьезул цояблъун ккола гьадинаб биценги: «ЦIакъго гIелму-тIагIаталдеги вуссун, дунялияб магIишат-яшавалъулги, ретIунеб ретIелалъулги агъаз гьабичIого, загьидасул гIумру тIамулев росасда ццим бахъун, гьев сасикь гьавичIого ийгей ХIадисил хъизаналъ, гьесда цо къоялъ абун буго: «Дур магIишат-яшав, ретIа-къайги хъарчигъаялъул гIадаб буго ва сипат-суратги гьединабго буго, – ян. – Гьеб лахIзаталъго жиндихъ балагьун чIарай хъизамалъе ХIадисил сипат, цIумалдеги сверун боржун ун, рокъоса бихьулеб цо гохIда тIад чIун буго. Хъаган хъутIарай хъизан дагьалъ лъавудаса ун йиго ва гьелдаса хъадуб росасул къадруги бичIчIун гьесул кутакалда адаб-хIурмат гьабизе лъугьун ийго».",
        "Бицен буго хабалъе бегьулеб ХIадисил жаназаялъ абун бугила: «Гьаб буго дир дунялалъул ахирисеб, ахираталъул тIоцебесеб къо», – ян. Жиндирго гIелмияв устар ахираб сапаралъ нухда регIизе щварав Ибрагьим-хIажиги вукIун вуго гьенив. «Гьединал чIагIи гьедин рукIуна, жаназа хабалъе бегье», – ян абун буго гьес хIайранлъун хутIараб жамагIаталда.",
        "ХIадисил МухIаммад абулев васги вукIун вуго. Гьевги инсул даражалде щвечIониги, лъикIго гIелму цIаларав чи вукIун вуго.",
        "Доб заманаялъ Гьидалъ тIад сверулеб букIун буго тIагIун (чума) унти. Гьелъие къурбанлъун руго гIемерал чIаги, хун руго гIемерал Ибрагьим хIажи, ГьентIаса Байбун, МачIадаса Багъужалав гIадал бергьарал гIалимзаби. Гьездаго гъорлъа ХIадисги тIагIуналъ чIван вуго. БатIи-батIиял баяназда рекъон гьеб кколеб буго 1184 гь./1770 сон. Гьел гIалимзаби хведал гьарурал марсияталъул рагIабаздасан ккола гьал мухъалги:",
        "Къуръаналъе лъикIав",
        "ХIадисги хведал,",
        "ХIадисгимо Къуран",
        "ЧIунтIун теладай!",
        "ХIадис-шайихасул вас МухIаммадица квералъ хъвараб ХIадисил васияталъулаб кагътил гьитIинабго бутIа нахъе цIунун батана: «Жинда Аллагь гурхIаяв МухIаммадил вас ХIадисица васият гьабулеб буго: Дица дир бугебщинаб тIехь дир наслуялъул гьелдаса пайда босулезе, гьединал рахъичIони, гьел васият гьарула инсул рахъалъан гIагарлъиялъул пайда босарасе, гьединал ратичIони, МачIада росдал жамагIаталъул гIелму цIаларасе, росулъги рахъичIони, гьидерил боялда жанире кьела. Амма бо бахъун къватIибехун кьеларо. Кьуниги гъоркьлъалие (юкалъе) жоги лъун, мухIканаб къотIи-къай гьечIого кьеларо.",
        "Гьединго дир гIириялда накъишалги гьаруге цого-цо гьадинан хъвай: «Гьаб гIорол бетIергьан ккола жинда Аллагь гурхIаяв МухIаммадил вас ХIадис», – абун.",
        "Гьесул васийат жамагIаталъ тIубана, гьев вукъун вуго росдал басриял хабалалъ. Зияратги гьенибго буго. «МачIадаса ХIадис вукIана дуниял рехун таразе мисаллъун, Аллагьасул лагъзадерий вагIзалъун, ахират тIалаб гьабулезе устарлъун, жиндир рагIудалъун гуреб гIамалалдалъун халкъалъе насихIат гьабулевлъун, гьаб дунялалдеги вачIана пакъиравлъ нахъеги ана пакъиравлъун», –ян хъвалеб буго ахиралдаги ШугIайб апандияс.",
        "Гьадинал гIалимзабазулги вализабазулги адаб-хIурмат цIунараллъун, васият тIубараллъун нилъ рукIуна гьез малъухъе нилъ хьвадани, нилъее ТIадегIанав Аллагьас тавфикъ кьеги гьединаллъун рукIине. Амин!",
        "Гьанже росулъ буго байбихьул школаги, кIиго мажгитги, щибаб рокъобе бачун буго токги, хIалтIула Интернет, нухазда тIун буго хъил. Росдал гIадамазда гьоркьоса 95%-да лъала хъвазе-цIализе. 1980-абилел соназде щвезегIан росдал гIадамазул аслияб магIишат букIана боцIухъанлъиги ракьерухъанлъи. Ахираб заманада росдал гIадамал цIалуда хадур чIолел руго, машгъуллъана бизнесалдеги. Росулъ мухIканго цIунун руго умумузул гIадат-гIамал, миллиял махщелал, кванил тайпаби ва гь.ц.",
        "Ортатепе росдал хIакъалъулъ жеги лъицаниги кибниги хъван букIинчIо. Искендер Дагъистанли ккола жиндирго росдал хIакъалъулъ хъварав тIоцевесев автор. Гьесда лъикI лъала рахьдал мацI, жинцаго лъазабуна магIарул (кириллица) хъвай-хъвагIай, гьединлъидал цIалула магIарул басмаги тIахьалги. Живгоги гьев ккола педагог (турк мацIалъул ва адабияталъул мугIалим). Турк ва магIарул мацIазда хъвала шигIраби. ГIумру гьабун вуго Кушадаси шагьаралда. ГIагараб росдал хIакъалъулъ Искендерица ракIалдещвеял руго кIудияб рокьигун, рекIел хинлъигун ва хIасратгун хъварал. Нахъа тараб, тIокалъ тIадбуссунареб лъимерлъиялъул ва балугълъиялъул хIакъалъулъ бицунаго, авторас жигар бахъулеб буго гьелъул сурат цIалулесда мухIканго цебечIезабизе, щибаб хIужаялде, щибаб лъугьа-бахъиналде кIвар кьезе. Жидерго чагIазейилан хъварал гьел ракIалдещвеязул кIварги къиматги буго нилъееги, Дагъистаналъул магIарулазеги. Щайгурелъул гьез нилъеда цебечIезабулеб буго церего ватIан тун арал магIарул миллаталъул вакилзабаз чияр ракьалда гIуцIараб росдал тарихги, гьезул бигьаяб гуреб, захIматаб гIумруялъул, рукIа-рахъиналъул, гIадат-гIамалалъул суратги.",
        "АхIмад МуртазагIалиев",
        "ОРТАТЕПЕ РОСУ.ТАРИХАЛЪУЛ ТIАНЧАЛ",
        "Искандер Дагъистанли",
        "Дун гьавуна 1940 соналда. Щуго сон бараб мехалда, инсуца дун вачана авлахъалде. Гьакида ролъул гулал сокIкIулеб мехалда, инсуца дун чIезавулаан доб мехалда гьакил моторлъун рукIарал оцазда цеве, гьез цогидазул хурзабазе зарал гьабичIого букIине гIоло. Гьабуралдасаго кIичIараб лълъарги букIараб Япруялъул магIарзукъалазда бугеб гучалъ кьабуниги, гьелъ мадугьаласул бекьараб жо квинчIого толароан. ХIалал-хIарам лъалароан гавур Япруда.",
        "Анлъго сон бараб мехалда, дун ана цIализе росдал гIадамаз жидерго ресалда рекъон кирпичалъул гьабураб байбихьул школалде. ЦIализе-хъвазе ругьун гьавулев чи вукIана дир эмен ГIиса. Гьес сагIат малъулеб букIана. Дун хъорщоде вахъинавуна. «ЦIале цо, балагьизин», – илан абуна гьес. «СагIат анцIгоялдаса анцIгоялде инеб буго», – ян абуна дица. Цо релъи байбихьанаха классалда. Гьелдаса нахъе дир цIар лъугьана «АнцIгоялдаса анцIгоялде инеб буго» абураб.",
        "Дол соназда росулъ бищун церетIурал рекьарухъаби рукIана дир имгIал ГIабдурахIман, Шамсул ГIабдурахIман, Шамсул ГIумар, Бадри, ХIайбулла, Абакар, гьесул вац ИсмагIил, Улубий, Буракъил СалихI, СагIадулал васал ХIамидги, Мурадги, ГIазизги, ХIажиги, ХъахIаязул АхIмадги МухIамадги, ХIанапи, Муса, Кумахъа Закария ва ц. Росдал чагIаз бекьулеб жо букIана лъим бугел хурзабахъ багIаргьоло, лъим къанагIатал хурзабахъ ролъ, ахиниб абуни – помидор, охцер, гурччинлъи, пуч, ражипер, пер ва ц.",
        "Хурухъанлъи тун цогидаб хIалтIи гьабулелги рукIана. Сайпудин Жошкун вукIана гIарац-меседалъул къебед. Гьелдаго цадахъ гьес гъалай биччалаан, гъармахъалъ ччугIа кколаан. Дида лъала гьес магIарул лалабиги гьарулел рукIараблъи, амма гьезул цониги нахъе хутIичIо. Гьес гIарцул гьарурал ччут, кIалкIуч, квер жеги цIунун руго дица. Цоги вукIана Юсуп-апанди. Росулъ бищунго чIухIараб рукъ гьесул букIана. ЦIаларав чи вукIана гьев. Гьединго ракIалда вуго ХIажихъахIазул Зубаирги. Гьес цIакъ берцин пандур хъвалаан бертабалъ. ГIумар-михъич, вукIана росдал устарлъун. Росдал щибаб рокъор хутIун руго ГIумар-устарил лъалкIал. Гьеб гуребги росулъ ругелщинал иццалги пурцалги гьес гьарурал рукIана. Къали ХIасан вукIана хьитазул устар. Гьес гьарурал хьитал рукIунаан гъоркьа цIулал, тIаса тIомол. Гьелдаго цадахъ гьес гьарулаан нах бахъулел алатал (машинаби). Дихъ гьанжеги буго гьеб.",
        "Найихъанлъийин абуни гIицIго Буракъил иш букIана. Хаслихъе, гьоцIо бахъараб заманалда, киналго лъимал гьесухъе ракIарулаан ва лъагIалида жаниб цо нухалъ Аминат-адаца нижер кIалдир лъолел гьацIил кескал кунаан.",
        "Росу бакIана гьенисан чвахулеб «Комур су» («ТIурччол лъим») абураб лъарал бакътIерхьул рагIалда. Гьелъул цогидаб, дандбитIараб рахъалда гIицIго школалъул мина, СагIадуллагь-дацил рукъ ва тIорщел жаниб бугел цагърал рукIана. Дандияб рахъалдехун рахине гIоло, ихуца батIи-батIиял бакIазде бехъерхъулеб цIулал кьодасан унаан.",
        "Росдал гьоболлъи",
        "Дица анцIго сон бараб мехалда, ай лъабабилеб класс лъугIарабго, байбихьул школа бачана щуго соналде. Нижер школалде учительлъун вачIана Чардахъалдаса чачанав Эмин Бозкур абулев цо чи. Школалда букIана квералъ кьабулеб цо цIумур. Дарсал байбихьилалдеги, гьоркьоркъотIазул заманалдаги, дарсал лъугIулеб мехалъги гьелъул букIунаан цIакъ кIудияб гьаракь. Дир даци Абакарица, цIумур кьабурабщинахъе, абулаан шайтIаби ахIулел ругилан ва палгъаллъулаан.",
        "Абакар ва ИсмагIил дациязул рукъзал рукIана лъим баккулеб, школа букIараб гохIда аскIор. Гьанжеги гьенир руго гьел минаби.",
        "Байбхьул школа лъугIарабго, дун байбихьана хьвадизе Гексуналда (районалъул центр. – Ред.) букIараб гьоркьохъеб школалде. Доб заманалда букIинчIо мотор бугеб транспорт. Росулъ тIоцебе хIатIимашин букIана Мансул-хважал вас Хайрил. Гьев вукIана хIалтIулев росдал магIишаталъул банкалда, кIиабилеб хIатIимашин босана ГIали Кушчул вас МухIамадица. Гьев чIухIун вукIунаан понцIолел гьакибурдул ругеб хIатIимашин бугилан жиндирилан. Цо-цо мехалда нижги рохизарулаан гьес, нахъа рекIинарун.",
        "1952 сон. Нижер минаялъул бакъбаккул рахъалда хасаб цо рукъ букIана. Росулъе вачIаравщинав гьобол гьеб рокъов рещтIулаан. Гьеб букIана нацIал гIемераб заман. Мунагьал чураяй дир эбел Асилаца гьалбадирие квен кьолаан, гьалбалгиха нацIаца кунел рукIунаан. Щивав гьобол вегарав бусен, юргъан ва шаршавал гьализарулаан ратIлил хьагин абураб хьагинир. Сапун букIана багьаяб, гьединлъидал гIемерисеб мехалда рахъу хIалтIизабулаан рацIцIалъиялъул ишазулъ.",
        "Цоги, нижер рукъалда аскIоб букIана Бурак Чавушил мина. Гьенир цо рокъор жанир гъасде ракIарулаан ва халатал харбал рицунаан. Хабарчи вукIана Гёксуналдаса Макъсут. Цо сордоялъ харбил бакьулъ кьижун ккарав росдал имамасул кьай борчIун буго. Лъилниги сас бахъинчIеб мехалда имамас, абун буго: «Дур рагIи гьацIица бикьана», – ян. Гьеб каламалъул сверел санаца лъугьана имамасул цIарлъун. Лъималазул адаб гьабун, гьесул цIар бицинарин гьаниб.",
        "ТIоцебесеб техникияб алат",
        "«Отегече» абулеб, ай росу бакьулъан чвахулеб лъарал бакъбаккул рахъалда рукъзал гьаризегIан, басрияб росу бугеб бакIалда букIана 55 мина. Мискинал гIадиназул гьел рукIана цотIалаял. Дагьалго ресалда ругезул минаби, гъоркь хIайванал, тIад гIадамал ругел, кIитIалаял рукIана. Гьобол къабул гьавизе кIолеб, дагьабго санагIатаб мина Юсуп Сайгилил букIана. Цоги, гьанже мажгит бугеб бакIалда лъабтIалаяб мина букIана. Гьеб букIана СагIадуллагьил вас Мурад Жейханил мина. КIудияб ах букIана гьесул. Росдал гIолохъаби, гьеб аханир ракIарун, росулъе тIоцебе Мурадица бачIараб «грамофон» абулеб музыкалияб алаталъухъ гIинтIамун рукIунаан. Лъил гьаракь букIарабали гьабсагIат ракIалда гьечIо, амма цIакъ асар гьабулеб «Лилияби» абураб кочIол гьаракь жеги дир гIундузда жаниб буго. Гьеб алаталда жаниб цо щайтIан бугин, кечIги гьелъ ахIулеб бугин абулел рукIарал гIадамал жеги дир беразда цере руго. Гьедин батани, лъимераб заманалда къабул гьабураб жо ботIролъ абадиялъ хутIулеб буго. Гьеб букIана нижер росулъе бачIараб тIоцебесеб техникияб алат.",
        "Мурадил минаялда аскIор рукIана росдал тIоцебесеб мажгитги хIужраги. Доб заманалда дун кутакалда динияв чи вукIана. ТIехIав Рамазанин тIокIцIар бугев Рамазан Сюслен-дибирица щибаб рогьалида какда хадуб «Ясин» цIалулаан. Гьев мунагьал чураясул гьаракь дие гIемер цIакъ бокьиялъ, лъимадул макьуги къурбан гьабулаго, рогьалил какде унаан дун.",
        "Бищунго кIвар бугеблъун букIана росдае чIаголъи босун бачIунеб «тIорччол лъим». Гьеб лъел букIана кIиго кIвар бугеб хIор: ГIисал хIорги Якул хIорги. Росдал гIолохъаби чвердолаан гьенир. Гьекъолеб лъимги гьебго лъарал лъим букIана. Гьеб лъарал рагIалда рукIана Кавшут (басрияб цIар Котукой) ва Аличлибучак абурал росаби. Гьел росабалъ канализация букIинчIолъиялда бан, хIажатхъанабазул кинабго чороклъи чвахулаан гьеб лъаралъе. Нижецаги, бищунго гIодобегIан чвахулеб лъеца чороклъи кквеларилан абун, махил, накIкIигъотIол гьарурал русбузулъе гIертаз баччун, цIезабураб гьеб лъим гьекъолаан. Квачанги букIунаан, амма нижер унтабазул эбеллъун букIана чороклъи кколареб гьеб лъим. ХIажи-дибирицаги абулаан: «Анкьго гамачI тараб лъеца какичуризеги бегьула», – ян.",
        "Цогидал махщелалги рукIана. Ихдал гIазу биине байбихьараб мехалда, их бачIунаан. Ихгун цадахъ рачIунаан багIараб ордекул тIанчIиги. Нижеца, лъималаз, хIаракат гьабулаан гьел тIанчIи кквезе. Цо нухалда, жеги цIализе инчIев дун ккана ихулъе. ГIиса хIорил тIиналде тIерхьана. Лъималазул гьаркьал рагIарал ГIабдурахIман Оздемирги ГIумар Оздемирги, нахъбахъичIого хIорилъе кIанцIун, лъавудаса арав дун вахъун вуго къватIиве. Лъавуде вачIарав дун, битIерахунисаги гьавун, кIовокIулев вукIана гьез. Дир кIалдиса лъим бачIинеб букIун буго. Дир гIумруялъ гIоло гьел кIиязего налъулав вуго дун.",
        "Цо-цо мехалда кIудияб ихуца цIул бачIунаан. Гьебмехалда кIудиял, хIалтIиги тун, гьеб цIул бахъизе лъугьунаан. Зама-заманалда хIинкъи бугел лъугьа-бахъинал кканиги, гъанкъун хварав чи ккечIо цониги. Гьелдаса хадуб гIодобиччараб лъелъ ниже кьолаан ччугIа. СагIидил Айкан, Мансур Йилмаз, ГIабдусалам Дагъистанли, Къадир Унсал, ГIабдурахIман Гувен рукIана бищунго машгьурал ччугIихъаби.",
        "1965 соналда, ХIажимирза абураб росдал ракьал лъалъазиян абун, Хараб абураб бакIалда дир берцинаб лъарада галан къана. 1979 соналдаги, Курудере абулеб ракь лъалъазеян абун, Деве магъара абураб бакIалдаги галан къана гьелда. Чвердеял кIочон тана, багIарал ордеказул тIанчIи барщана, ччугIил радал салам къотIана, ва дир гьайбатаб чIагояб бакI рокьукъаб хъархъилаб бакIалде сверана.",
        "Къваридаб заман",
        "Кванил рахъалдасан ахIвал-хIал лъикI букIинчIо росулъ. Кунеб жо бичун босизе щолареб гIадин, бичулеб бакIалги рукIинIчо. Басрияб росдал бакъбаккул рахъалда гIемерисезул гьитIи-гьитIинал хурзал рукIана. Гьениб гIезабулаан помидор, охцер, картошка, пуч, пер, ражипер, хъабахъ, чIакIулдан гIадал кванил нигIматал. Пихъил гъутIби: гIеч, багIли, кокан – цIакъ дагьал рукIана. Бугебги цIакъ мукъсанаб пихъ букIана. Буракъ Уналил рукъалда цебе букIана цо куракул гъветI. КьижичIого, гьеб цIунун, нижеда гIисинал ганчIал речIаниги, гьесухъа гьеб бажарулароан. Сайиттинил ахиниб букIана мокьрол гъветI. Гьебги барщизегIан хутIулароан. Киназего гIурал рукIана карул гъутIби. Дарман щвачIого, кокамул гъутIбуда пихъ букIунаан кьерукъаб. Рес къотIиялъ нижее жеги цIикIкIун бокьулаан кьерукъаб кокан. Басрияб росдал бакътIерхьул рахъалда, жо бижулареб ракьалда рукIана мукъсанал генул гъутIби. МагIарул мацIалда гьезул пихъил цIар букIана «хIамагъанкъ». Нахъа гьел гъутIби рацIана Карча МухIамадин тIокIцIар букIарав МухIамад Гювенчица. Гьесул гьеб лъикIаб хIалтIи реццалъе мустахIикъаб букIана. Цо гъветI букIана миндалалъулги. Ахаздаги рукIана гьел миндал гъутIби. Абакарил, Бадригил, Калиматил, АхIмадил рукIана ахал.",
        "Аслиял лъалъелел гIатIидал хурзал рукIана лъар бахун цояб рахъалда. Гьел хурзабахъ аслияб куцалда бекьулаан гьоло, хъахIаб багIаргьоло, ролъ, пурчIина, огоб, нохут, цIоросаролъ, хIайваназе гIоло лъабгIин. Нижеца, лъималаз, бищунго кIвар кьолаан цIоросаролъидеги нохуталдеги. Гьеб бикъулаан нижеца. Ракги бакIарун, цIа гъолаан, бежулаан, кунаан. 30-40 цIоросаролъ кварал гIолохъабиги рукIунаан. Гьезул бетIергьабаздаса изну босулеб къагIида букIинчIо нижер. Хадусан щибниги жо абуни, гьеб мехалда кIалъалаан ниж. Ролъ баччулаан росдал северияб рахъалда букIараб тIасияб гьоцIибе. Гьениб лалги тIамун, гьорода ккун, ролъул мугьги наккуги батIа гьабулаан. Ролъул гъунал рикъичIого рукIине гIолойилан, гьенир хъорщол мугьру чIвалаан. Гьеб ишалъулъ бищунго кIвахIалавлъун вукIун, ахиралда хутIарасул лал тIамураб гъонода тIад хIамил бетIер чIвалаан. Гьеб ролъ руччабаз цIалкIун, бацIцIад гьабурабго, Ремзи Озденил гьабихъе баччулаан, хенолаан ва ханжо гьабулаан. Хадубги гьеб ханждал росдал корохъ режулаан гургинал чадал. Нижер росдал северияб рахъалда рукIараз нижер чадазда «комбе» абулаан. Гьез, ресукъал рукIиналъ ракъун ругел чагIаз, Гёскуналде ун, нахъруссун рачIунеб мехалда, нижер рукъалда цересан унаго: «Асила-хатун, кIиго «комбе» къватIибе рехун балайзабе цо», – ян ахIулаан. Доб заманалъул гIадамазул квешаб нигат букIунароан, букIунаан бацIцIадаб, рекIелаб гIамал.",
        "Гьанал кванил бицани, къасабалдаса гьан босулеб гIадат букIинчIо. Кинха гьеб босилеб, гIарац букIинчIеб мехалда. Бугебщинаб гIарац унаан хурзабахъ багIаргьоло бекьизе босизе. ХутIаралъухъ босулаан унтараб мехалда хъвезе букIунеб гIиялъажо. Оцбай, цояв хвани, хъолеб хIакъикъ, бертин, суннат, мавлид гIадатал рукIана нижер Аллагьас кьурал. Цоги, рес букIараз ихдал босулаан ращдал цаби рортараб, жибго тIомги рукьбиги гурони гьечIеб оц, ялъуни гIака. КьарлъизегIан хьихьулаан гьеб, цинги хъун, гьанги бакъвазабун, хасел лъугIизегIан кунаан. Гьелда хъухъариян абулаан. Жеги хIайран вуго дун гьеб гьанаде. Кьарияб гьан чIоло чIоло гьабун квиналъ кьолаан бищунго кIудияб лазат.",
        "МагIарул квен",
        "Беччараб чедги букIана нижер. Гьеб гьабулаан бачIараб хамуралъул. БачIинчIеб хамуралъул гьабуралда абулаан мухIурго чедилан. ТIоцебесеб букIунаан тамахаб, кIиабилеб – къвакIараб. Цоги букIана картулалъул (картошкадул) чед. Гьеб букIана гIаммаб куцалда магIарде цIатIарида хадур, ялъуни авлахъалде унезе гIоло гьабулеб букIараб чед. ЦIоросаролъулги нохуталъулги гьарурал чадалги рукIунаан. Гьеб гуребги хамуралда нахги бахун, кьурулаги, чIинтизабун бежулеб хъарлъамаги букIана щивас бокьулеб чед. ЦIоросаролъул ханждал гьабулеб мучарийин абуни букIана къанагIат гьарулел чадазул цояб. Нижер росулъ бакI-бакIазда гьел чадал режизе гIоло рукIана корал. Улбуз, жидерго къадиялда ирга гьабун, хIалтIизарулаан гъол корал. Гьел коразул цоги пайдаяб рахъ букIана гьенир харбал рицунел рукIиналъ. Росулъ лъугьарабщинаб жо гьениса битIахъе щибаб рокъо-рокъобе щолаан. ХIатта рукIине ругел лъугьа-бахъиназул хIакъалъулъцин бицунаан гьениб.",
        "Нижер аслияб квен букIан хинкIал. Гьарулаан кIудиял, чIахIиял, гIисинал, ханазул, гьанал, картошкадул, нисдал хинкIал. Гьел киналго кунаан ражигун цадахъ. Гьезул цонигияб гьеб ражи гьечIого къабул гьабулароан. Гьел хинкIазул тIоцебесебги ахирисебги хIинкъуч букIана. Цадахъ къалия, ялъуни гIанкIудул гьан гьечIого, чохьонире унароан. ХинкIазда цадахъ чара гьечIого букIунаан гьагIуги, рокъоб бугони, жанибе лимонги къенцIолаан.",
        "Гьале дол карщал… Ролъул ялъуни цIоросаролъул гьарурал гьел, сурпаялъул бакьулъ лъун, биараб нахгун жубараб пекмезги (гьализабун, цIолбол лъел гьабураб гьацIо. – Ред.) тIун, кунел карщал. Дие карщ цIакъ бокьулаан, хасго тIидул карщ.",
        "КIвар бугеб ва бищунго къиматаб кванил тайпабазул цоял рукIана цIурачадал (панкъал). ГIакдал нахги бахунаан гьезда.",
        "Бищунго машгьурал рукIана тIеренал цIурачадал. Гьебго къагIидаялда бежараб, жаниб мичIчI, ялъуни сагIан, ялъуни хъабахъ лъун гьабураб, дагьабго биццатазда пурщинайилан абулаан. Гьебги кунаан нах бахун. Гургинаб, бакьулъ хоно тIун, корохъ яги цIада гьабураб хонотIурабжо букIана лъималазе улбуз гьабураб бищунго цIакъаб сайгъат. Нисдал, картошкадул, гьанал гьарурал, нахуда режарал «локум» абулел кунел жалаца берцин гьабулаан радалквен. Дир хIисабалда, гьел локумал нижехъе чергесаздасан рачIун рукIана.",
        "ВачIинин оцбай байрамалда бук1араб, ниж гIорцIулареб, цIакъ бокьулеб квенде: хъухъанчедалде. Гургинаб, кин гьабулебали дида лъалареб цо квен букIана гьеб. Кьуризеги кьурун, нахулъ яги пекмезалъул гьабураб лъамада ччун, кунаан гьеб. Жибго бокьизабизе лъалеб цо квен букIана хъухъанчед. Нахул, ханждал ва чакрал гьабулеб бахъухъ. Габанидул ва пекмезалъул гьабулеб букIараб натIухъ букIана нижер хасаб гьуинлъилъун. «Хьон» абураб, габаниги хенон гьабураб, гёксуналдасез «чIегIераб пекмезилан» абулеб цо кунеб жоги букIана нижер. ГIага-шагарго тахин жубараб цо квен букIана. Гьебги аслияб куцалда байрамалъул сурпаялда букIунаан. Байрамалъул сурпаби рукIунаан цIакъ бечедал. Цоги оцбай байрамалда гьабулаан гурга. Гьеб лъицаниги кунароан. КIудияб, горбода ххолеб гьелда анкьго, микьго хоно букIунаан. Гьеб ххолаан нахъисеб соналда байрам борхизе тIаде босарасул горбода.",
        "ТIадехун рехсараб квен гIицIго нижер росулъги Киреч росулъги (Кагьраманмараш вилаяталда бугеб цоги магIарул росу. – А.М.) букIараб хасааб квен кколаан. Гьеб тун, цогидаб, гIаммаб квенги букIана: долма, багIаргьалил чурпа, котлетал, гьекъолел жал ва гь. ц.",
        "Росдал гIамал-гIадатал",
        "ВачIинин нижер гIадатазде:",
        "1) Нижер росу гIуцIаралдаса нахъе, дун, цIализе ине гIоло, росдадаса ватIалъизегIан гьенир гьаруралщинал киналго рукъзал руго гвай бан, тIолабго халкъ гIахьаллъун гьарурал. Гьениб гIахьаллъизе гIоло, халкъ рукъ балев чиясул ахIиялъухъ балагьун букIунароан. ГамачI гIадамаз жидеего бокьун баччулаан. ГIумар-устар, Михъич устар, Мурад-устар гIедегIулаан кумакалъе. ГIарцул хIакъалъулъ киданиги рагIичIо дида. Рукъ лъугIарабго, ирга щолаан хIарщ чIваялде. ГIолохъаби жалго рачIун, рехулаан тIохде хIарщ. ГIолохъабазе кьолаан корохъ бежараб картошка, чIакIулдан, ялъуни бежараб нохут. ТIохде ракь рехун лъугIараб мехалда, гьеб михир бачун битIизабулаан. Цо-цо мехалда гьеб михир гIолохъабаз, жидерго гуч бихьизабизе гIоло, къец бан, борхулаан. Гьел къецазда михир борхулаго, жанисел органал сакъатлъун, хварав, тIолабго росдаца хIурмат гьабулев вукIарав Амадо кIочон толаро дида киданиги.",
        "2) Гвай балаан, ролъ бекьулеб мехалъги. Пуланасул ирга бугилан абулаан. Оцал рараб пурцида хадув вилълъунес жиндирго хъулухъ тIубалев гьесул ракьалда.",
        "3) ГIаммаб кумек халат бахъунаан ролъ бакIарулагоги цIоросаролъ чIучIунагоги. Гьай-гьай, кинабго кумек гьабулаан хадуб бецIизелъун. Пайда, рокьи, гьудуллъи, аваданлъи ва амру тIалаб гьабичIого, цоцазухъе рекеризе кколеблъи лъалаан щивасда. Щайгурелъул магIарул жамагIат буго амру гIемер рекIее гIолареб жамагIат. Киналго командирзабилъун рукIунеб жамагIат. Толстоясги гьедин гурищ абун бугеб?",
        "4) Цо ч1ужуг1аданалда, пуланаб бакIалде унеб мехалда, рикIкIадасан нух бахунев бихьинчи вихьани, гьей нух къотIун унаро, ялагьун чIола, бихьинчи ун хадуй гурони унароан. Ялагьун чIечIони, квешаб гIамаллъун рикIкIунаан.",
        "5) Рукъалда йигей нус, росасул эбел, эмен, имгIал, ада ругеб бакIазда, гьезда цее кIалъалароан, гьезул хIурмат гьабун. Гьел кIудияз, нусалъе кIалъазе изну кьезе гIоло, гьелъул хIалалъух балагьун, цо сайгъат босулаан, нусалъе баркалаги кьун, гьей кIалъазаюлаан.",
        "6) ЧIужу ячарав бихьинчияс, кIудиял ругеб бакIалда кодобе лъимер босулароан, гьелдехун рокьи бихьизабулароан, гьебгун васандулароан. Гьеб гIадат жакъасел гIолохъабазда бичIчIичIого букIине бегьула, амма цоги нухалъ гьелъул пайдаялъулги заралалъулги хIакъалъулъ хIисаб гьабизе ккола.",
        "7) Бертабалъ киназго кумек гьабулаан бертадул бетIергьанасе. Кванил суал мадугьалзабаз тIубалаан, гIадамалги гьез ахIулаан, байрахъцин гьез чIвалаан. Бертин бачунев, бертадул бетIергьан гурев, цогидав чи вукIунаан. ГIунгутIабазул тIириги гьесде щолаан. Бертабиги гьарулаан, магIарул миллиял алатал лалуги жергъенги хIалтIизарун гуреб, аргъан, къали ва зурнагун.",
        "8) Хвел ккараб хъизамги жиндирго къварилъиялъул гьиралда гъоркь рехун толароан. Мажгиталда кинабго жо гьабулаан росдал гIадамазул кумекалдалъун ва гьезул бербалагьиялда гъоркь. Хварав чи кIудияб рокьигун вукъулаан гIолохъабаз бухъараб хабалъ, дугIабигун витIулаан доб дунялалде. ТIоцебесеб лъабго къоялъ, гIисин хIайван хъун, квен гьабулаан, къулгьу цIалулаан. Къуръаналъул жузал рикьун, лъабго къоялда жаниб гьеб цIалун лъугIизабулаан. Гьелда абулаан хатма рещтIинабизейилан. Цо-цо рес бугел хъизамаз, гьеб кинабгоялдаса хадуб, хварасул хабада аскIоб чадирги чIван, цо чиги ккун, гьесда Къуръан цIализабулаан. Хварав чиясда хадуб мавлид бачунелги рукIунаан. Амма, бокьани бечедав вукIа, бокьани мискинав вукIа, щивав хварав чиясда хадуб хъолаан кIудияб хIайван ва, квенги гьабун, росуго кваназабулаан, ялъуни гьан, бутIаби гьарун, щибаб рокъобе щвезабулаан. ХIакъикъ абулеб гьеб гIадаталъ, барщарав чи вугонигицин, гъоркьоса вахъулароан.",
        "9) Росулъе вачIарав щив вукIаниги, гьесул гIумруялъе гIоло жаваб росдал халкъалъ кьолаан. Нагагь, кватIараб мехалда, росу тезе бокьаниги, гьесие изну кьолароан, гьес гьоболлъи бараз гьев цинги нухарегIулаан. Гьоболасда хурхарабщинаб тIубазе нижер росулъ букIана хасаб гьалбадерил рукъ.",
        "10) КъватIисеб хIинкъиялде дандечIейги букIана росдал цIакъаб. Дун гьитIинаб мехалда, цо машгьурав хъачагъ вукIана. Гёксуналъул югалда рукIарал росабазул гIадамал хIинкъизарун, гьел жиндие гIоло хIалтIизарун, мугIрузда аскIоб цо гьин бан букIана гьес. Гьелде тIадеги гIадамазухъа гIарацги бакIарулаан гьес. Нижер росулъе гIарац тIалаб гьабун вачIарав гьесул вакил, живго вачIун, босеян абейилан жавабги кьун, нахъе къотIарав. Росдал жамагIат бакIарун, гIарац тIалаб гьабулеб букIараб рукъ сверун хъаравуллъи гIуцIун букIана ва хъачагъ чIвазейилан анкьаца гъорчIелги гIуцIана. Масъала бичIчIарав хъачагъ, вачIинчIо. Цинги «муфраза» абураб пачалихъияб цо къуват бачIана гьев хъачагъ валагьизе гIоло. Гьесие кумек гьабурал, гIарац кьурал киналго гIадамал къакъана гьез. Нижер росулъе жанирецин лъугьинчIо гьел. Цоги цо гьадинаб лъугьа-бахъин ккана. Гёксуналда нижехъа цояв вухун вуго, чанго чиги тIаделъун. Росдал жамагIат къватIибеги бахъун, гьев вухаралги ратун, гьезие кколеб гIадлу гьабун буго. Гьелдаса нахъе нижер халкъалда хъвалев чи ккечIо.",
        "11) Аскаралде унел г1олохъаби рокъоре ахIулеб цо гIадатги букIана. БатIи-батIияб квенги гьабун, гьалмагъзабигун цадахъ аскаралде унев г1олохъанчи ахIулаан рокъове. Квандаса хадуб, хIалалда рекъон, нухда гIарацги кьолаан гьесие.",
        "12) КIалбиччан къоялъ щибаб рокъоб, тIад батIи-батIияб квенги лъун, гIуцIулаан сурпа. Росдал щивав инсанасда тIадаб букIана, щибаб рокъовеги лъугьун, гьеб квандаса дагьа-макъабго жо кIалдибе лъезе. Рукъалъул руччабаз хIисаб гьабулаан рачIинчIезул, хадусеб соналда гьезда цIехолаан рачIинчIого чIеялъул гIилла. Ццинбахъанилан, барщун вукIанилан абун, гьеб къоялъ рокъове лъугьинчIони, кIудияб гIайиб букIана. Бихьинал барщун рукIаниги, рукъгун ва рукъалъул руччабигун барщун чIани, гIодорегIан гьарулаан. Щайгурелъул гIидалъул какдаса хадур, мажгиталъул азбаралда цоцазда байрам баркулаго, гIадатаб къагIидаялда, барщарал рекъолаан.",
        "13) Оцбай байрам. Араб соналъ байрахъ босарав ва горбода гурга хурав чияс, жиндирго ресалда рекъон, цо, ялъуни чанго хIайванги хьихьун, гьелги кьара гьарун, квание къваригIунебщинаб хIадурги гьабун, иш росал жамагIаталда дандбалаан. Щивас, жиндаго тIаде цо суалги босун, гьеб гьабизе лъугьунаан. Цояз хIайванал хъолаан, цояз гьел ччукIулаан, цогияз, цIаги бакун, квен гьабизе гIоло кIудиял хьагал хIадур гьарулаан, ункъабилез сурпа къачIалаан, щуабилез официантлъи гьабулаан, анлъабилез сверухъ ругел росабалъа рачIарал гьалбал дандчIвалаан, анкьабилез нухмалъи гьабулаан, микьабилез майданал хIадур гьарулаан, ичIабилез гугариял, рекериял гIуцIулаан. Байбихьудаго кинаб букIаниги хъвавулаб тIадкъаялъул бикьи букIунгутIиялъ, щивас жиндаго тIаде хъулухъ босиялъул букIана цо гугьараб, бахIарчияб камиллъи. Цоги, балагьараб мехалда, гьеб кIудияб тадбир лъугIулаан берцин гIуцIараб къагIидаялда, гъалмагъир-жо ккечIого.",
        "МухIаммад-нуцаласул хъизан",
        "Дагъистаналъул тарихчагIазул баяназда рекъон, 1730-31 соназда ГIума-нуцаласе гьавула МухIамад-нуцал абурав вас. 1732 соналда – яс Бахуч-Меседу (хадуй гьей хайдакъазул уцми АмирхIамзае росасе кьола). 1735-36 соналда хола гьезул эмен – ГIума-нуцал. Гьев вукIана Дугри-нуцаласул вас. Гьесда КIудияв Булачилан цIарги хIалтIизабулеб букIанин абула. Гьев ГIумма-нуцаласул вукIуна лъабго вас: МухIаммад-нуцал, МухIаммадмирза ва ГIумма-хан (гьев хвана хIижраялда рекъон 1125/1713 соналда балугълъуде вахиналде).",
        "ГIума-нуцал хун хадуб ханлъи гьесул васал МухIаммад-нуцаласухъеги МухIаммадмирзахъеги щола. Гьел кIиялго рукIуна кутакалда цоцалъ рекъарал, цо кIалдисан кIалъалел, цоцада хадур рилълъарал вацал. Гьединлъидал тIадбалагьун ханлъи цо чиясухъ бугин, МухIаммад-нуцаласухъ бугин кколаан. Эмен хвараб мехалда МухIаммад-нуцалил букIуна гIицIго щуго сон. Вацазул МухIаммадмирзайищ кIудияв вукIарав, яги гуревищали чIванкъотIун лъалеб гьечIо, амма ханлъи аслияб куцалда МухIаммад-нуцалас гьабулеб букIараблъи хIакъаб буго.",
        "Надир-шагь Авариялде вачIиндал, вацаз гIезегIан жигар бахъун буго гьесда кьаби щвезабизеги гъумекдерилгун Хайдакъалъул ханзабазул чагIи рахчизаризеги. Баяназда рекъон «МухIаммад-нуцаласги МухIаммадмирзацаги ханлъи гьабулеб заманалда, гьижраялда рекъон 1153/1740-41 соналда, рикIкIен гIемераб богун Надиршагь гъазигъумекдерида тIадекIанцIула. Чулахъ Сурхайги гьесул лъадиги, дандечIей гьабизе кIвечIого, шагьасухъе кверде уна. Къей хIехьезе захIмалъарал гьезул лъималин абуни – МухIаммадги МуртузагIалиги – кумек гьарун Хунзахъе МухIаммад-нуцалихъеги МухIаммадмирзахъеги уна». 1742-43 соназда Хунзахъ рахчун рукIуна Хайдакъалъул уцмиязул чагIиги (хадурккун гьез цоцазулгун – магIарул ханзабазгун уцмияз – ригьналги гьарула). Хунзахъ лъагIел бан хадуб гьезул гьоркьорлъаби дагьалги щулалъула. Гьедин МухIаммад-нуцалица ячуна Хан-МухIаммадил яс Баху. Гьев живго хун вукIуна. Гьедин Баху росасе кьола гьелъул кIудияв инсуца – Хайдакъалъул уцмий АхIмад-ханица. Гьелдаса хадув гьев Хайдакъалде тIадвуссуна. Гьеб заманалдехун Надиршагь гьениса ун вукIуна.",
        "Гьедин 1743-44 соналда МухIаммад-нуцалас ячуна Баху, жиндирго яц Бахуч-Меседуйин абуни, цебехун бицухъе, уцми АмирхIамзае – жиндир лъадул вацасе кьола.",
        "Гиничукьа ХIайдарбегица хъвалеб буго «МухIаммадмирзаца ячун йикIанин Ахъсаялдаса Хасаймусал гIагарай яс ПатIимат. Гьелдасан гьарурал кIиго лъималги рукIанин гьесул — яс КIилъилайги (гьей яхъуна ГIума-нуцаласул лъадилъун – автор) вас Булачги (гьесда абулаан ГьитIинав Булачилан). Цогидал лъимал рукIинчIин ккола МухIаммадмирзал». Амма Гиничукьа ХIайдарбегица хъвалелда дандекколареб баянги буго. ХIХ гIасруялъул бащалъиялда гьабураб хъвай-хъвагIаялда рекъон, «ГIума-хан ккола Нуцаласул вас, МухIаммад-Мирза-ханги Булачги ккола гьесул вацал». Бихьулеб букIахъе, МухIаммадмирзал лъади кколаан Яхсиялдаса Хасаймусал вацасул яс ПатIимат. 1772 соналда МухIаммадмирзаги гьесул вас Булачги хола Ширваналда, яс КIилъилай кьола жиндирго вацгIал, КIудияв ГIумахание.",
        "МухIаммад-нуцаласул хъизаналъул хIакъалъулъ жеги рагIа-ракьанде щун хъван буго А. Берже абурав авторас (мугIрузул Дагъистаналъул бицараб гьесул тIехь Тифлисалда къватIибе биччан буго 1859 соналда). Гьениб кьун буго Аваристаналъул нуцабазул кьибил-тухумалъул таблица. Гьелдасан бихьулеб буго МухIаммад-нуцалил ункъо чIужу йикIараблъиги:",
        "Баху – гьей хвана 1767-68 соналда.",
        "Тинатина – «асир гьаюрай гуржияй».",
        "Мариам – «асир гьаюрай гуржияй».",
        "БитIа – гьанжесеб ЛъагIилухъ росулъа гIадан.",
        "Ункъайго чIужуялъ гьабураб ичIго лъимерги букIун буго МухIаммад-нуцаласул – лъабго васги анлъго ясги.",
        "ГIума-нуцал гьавун вуго Бахуца – Хайдакъалъул уцмиясул ясалъ.",
        "Гебек ккола Мариамил вас. «ГIума-хан хун хадуб Авариялда тIад кверщел гьабизе вагъарун вукIун, ГIума-ханасул лъади КIилъилалъ 1800 соналда загьруги кьун хвезавуна гьев», – абун хъвалеб буго. ХIакъикъаталдайин абуни Гебек чIвана кIалккул моцIалъ 1216 соналда (1802 соналъул январалда).",
        "Сурхай ккола Мариамил вас. «1201 (1786) соналда хвана шайих, ГIуммаханил вац Сурхай».",
        "ХъистIаман – Бахул яс, гьей ана Магьдалазул ханасе.",
        "Бахтика – гьейги Бахул яс, Гъарабагъалъул хан Ибрагьимил лъади.",
        "Меседу – гьейги кколаан Бахул яс, Хайдакъалъул уцмиясул лъади.",
        "Султанзада – Тинатинил яс. Цин 1770 соназул байбихьуда гьей Вахтангие – Гуржиязул ГьерекIли II ханасул васасе – гьарун йикIуна. Амма гIалимзабаз дин батIиязулгун ригьин гьабизе гьукъидал, Табасараналъул къадиязул чиясе кьола гьей. Тарихчи Тимур Айтберовасда гьесул хоб батун буго Табасаран районалъул Зил росулъ.",
        "Шамай – ЛъагIилухъа БитIал яс. А. Бержел баяназда рекъон, гьей росасда Магьдазул ханлъиялда йикIуна.",
        "Аймесей – Бахул яс. Гьей хола 1219 (1804-05) соналда.",
        "Надир-шагьасда кьаби щвезаби гуребги МухIаммад-нуцалица кIудияб хIалтIи гьабуна Аваристаналда гъорлъе унел жамагIатазда гьоркьоб цолъи букIиналъеги. Масала, МухIаммад-нуцалица ханлъи гьабулеб заманалда хундерица гьидерилгун къотIи-къай хъвана къварилъи-гIатIилъиги гIахьаллъи гьабун, цо жамагIатлъун букIине. Гьединго чIезабун букIана такъсирчагIи цоцахъе кьеялъул къагIидаги, жиде-жидер гIадатазда рекъон диван къотIизе цоцазе квалквал гьабунгутIиги. Гьединалго къотIи-къаял гьарун рукIана МухIаммад-нуцалида цадахъ гуржиялъе чабхъад рахъунел рукIарал, гьединго гуржиязул ханзабазулгун гьоркьорлъаби лъикIлъизаризе квербакъулел рукIарал анцухъдерилгунги хьваназулгунги.",
        "ГIорхъода ругел жамагIатазул церехъаби гIемерисеб мехалда рукIунаан Аваристаналъул нуцалзабаз гуржиязул ханзабазухъе ритIулел вакилзабилъун. Масала, хьваназул жамагIаталдаса Ахалав абулев чи (Гъарбулъ абулеб росулъа вукIун ватизе бегьула) ГьиракIли КIиабилесулгун лъикIаб гьудул-гьалмагълъиялдаги аваразул нуцаллъиялъул рагъулав цевехъанлъунги вукIун вуго. Гьедин гуржиязулгун ракълъил къотIи-къаязулъги гIахьаллъулев вукIун вуго. Гьеб букIун буго бищунго Аваристанги цебетIураб, гIурусазул баяназда рекъон, \"аслияб шагьаралда\" - Хунзахъ - кIиазаргогIан цIаракиги бугеб заман. Гьеб пачалихъалъул гIорхъабиги Алазан гIурухъе, Тушазде, ГIавухъалде, Сулахъалде, гьединго Чачаналде Аргъун гIурухъе щвезегIан рукIун руго.",
        "МухIаммад-нуцалас Гуржиялде гьабураб кIиго чабхъен",
        "Гьарадерихъа Хъазанбица данде гьарурал баяназда рекъон, «1168 (1754-55) сон ккола жиндирго богун МухIаммад-нуцал Мухираниве кIанцIараб мех. Гьебго соналъул ахиралде гьев вачIуна Къуриливеги». Щиб магIнаха бахчун бугеб гьеб мукъсанаб кIиябго мухъилъ?",
        "XVIII гIасруялда хъвараб «ЦIоралъул аваразул рагъазул тарихалда» рекъон, жиндир вилаяталда гъорлъе унеб хьваназул боги бачун 1754 соналда МухIаммад- нуцал Гуржиялде уна. Кунбур абулеб бакIалда гуржияз щущахъ риххизарула гьел. Гуржиязул баяназда рекъон, «хундерил (аваразул) нухмалъулев Нурсал-бек», ай, МухIаммад-нуцал рикIкIен гIемераб богун Гуржиялде кIанцIула 1754 соналда. ГьерекIлил буюрухъалда рекъон, Кахеталъул гIадамал хъаладухъ рахчула. Багъизе къачIан чIун боги букIуна. Картлиялда гьебго хIадурлъи гьабун букIуна Теймуразицаги. КIиябго рахъалдаса боял МчIадисджвари абураб хъаладухъ дандчIвала, гьеб ккола Душети шагьаралда гIагарлъухъ. Байбихьуда авараз гуржиял нахъе цулел рукIуна. Гьеб мехалда ГьерекIли КIиабилес буюрухъ кьола тункIалги гIарадабиги хIадуризе. Гьедин гуржиязухъа бажарула аварал хъаладухъа нахъе гъезе. Хадурккунги рагъиялъул магIна гьечIолъи бичIчIун МухIаммад-нуцалица бо ЧIар Республикаялдехун бачуна. Гьенисан кумекги щун цIидасан ГьерекIли ханасде гьужум гьабизе щвелин хьул букIуна гьесул. Гьедин МухIамад-нуцал Билканалде щола. Амма гуржиязул ханасулгун хъвараб ракълилаб къотIи-къай бугин жидерилан гьез инкар гьабула нуцаласе аскар кьезе. Хадусеб соналъул риидалил ахиралда (1755 соналъул август-сентябрь) чабхъад рахъине ЧIаралъул нухмалъулез рагIи кьун хадув Хунзахъе тIадвуссуна МухIаммад-нуцал.",
        "1755 соналъул августалда Хьванисан вачIун МухIаммад-нуцалица Къварели сверун ккола, гьениб хъалаги кверде босула. Гьеб хъала жакъа къоялде щвезегIанги цIунун буго, Къварели шагьаралъул бакьулъ буго гьеб. МухIаммад-нуцаласе кумекалъе рачIуна ЧIаралдаса магIарулалги, Илисубалъул султан МухIаммад-бегги Шекиялъул хан Агъакишиги. ГIурус резидентазул баяназда рекъон, 18 азарго чи вугеб боги бачIун 1755 соналъул 30 августалда Къварели хъала бахъизе къеркьон руго 20-ниги къоялъ. Гьенир жанир чIун рукIун руго Къварелиялъул тIолалго гIадамал, гьединго мадугьалихъ бугеб Гувазалдаса ва цогидал бакIалъа чагIи. Амма гуржиязул рукIарал гIарадабиги цогидаб ярагъги букIинчIолъиялъ аваразухъа бажарун гьечIо хъала бахъизе.",
        "Теймуразицаги гьесул вас ГьерекIлицаги Къварелиялде аскар гIицIго сентябралъул къоабилел къояз гурони битIун гьечIо. Гуржиязул тарихчагIаз хъвавухъе, дандиязул аскар кутакалда кIудияб букIиналъ гуржияз инкар гьабун буго рагъизе. Аскарги бачун ГьерекIли КIиабилес Алазан гIоргицин бахун гьечIо, Къварелиялда гIагарлъухъ вукIине къваригIун. Гьев чIун вуго гьелъул кваранаб рахъалда. Хъаладухъ чIаразе рагъизе квалквал гьабулеб букIун буго хъала сверун рарал рорхатал цIулал сияз. Гьединлъидал ГьерекIлица къватIиса гIадамал тIамун руго гьел сиял рухIизе. Хъизихъалдаса бищун къвакIарав кIинусгогIан чи разилъун вуго сардилъ ун гьел рухIизе. 27 сентябралъул сардилъ Алазан гIурул кваранаб рахъалдасан харун хъалаялде тIадегун рухIун руго гьез сиял (дора жанир чIарал бигьаго кьвагьдезе рукIинелъун). Гьеб мехалда МухIаммад-нуцаласул аскариязе захIмалъун буго рагъизе.",
        "Гьебго заманалда ГьерекIлица бищун лебалал Хъизихъаздасан гIуцIараб чодулаб бо битIула Алазаналъул квегIаб рахъалде ЧIаралъул магIарулазулги гIодорлъиялда ругел бусургьанал гуржиязулги росаби рухIизе. Гьеб мехалда Къварелиялда чIараб ЧIаралъул аскаралъе бокьун букIуна жидерго ракь цIунизе нахъруссун ине, амма МухIаммад-нуцаласда кIола гьел жиндаго цадахъ чIезаризе. Цинги ГьерекIлица кутакаб боги бакIарун ЧIаралде аскIовегIан гIагарлъизе байбихьула. Гуржиял ЧIаралде кIанцIизехъин рукIуна. ГьерекIлида ракIалде ккараб жо битIараб букIуна. ЧIаралъулазда ракIалде ккола рагъги жибго тун, жидерго росаби хвасар гьаризе тIадруссине... Гьедин ЧIаралъул магIарулал уна. Гьезда хадурго уна Илисубалъул султIанги. Гуржиял ЧIаралде кIанцIаралани, гьесиеги бигьаб букIунароан. Гьесда хадувго ана Шекиялъул ханги.",
        "Гьедин 2-3 азарго чи вугеб богун Къварелив хутIана цохIо МухIаммад-нуцал. Хъалаялъул шималияб рахъалдехун, рохь бугеб бакIалда чIей гьабун букIана гьез. КигIан хIалбихьаниги гуржиязда кIвечIо гьел тIуранго гьениса нахъе къотIизе, гьедин хъалаялда жанир рахчун чIезе ккана. Амма хадубккунги хъала сверун ккун чIеялъул магIна букIинчIо. Гьедин МухIаммад-нуцалас хIукму гьабуна Алазангун Кор гIор къотIун, Картлиялъулгун Кахеталъул ханзабазул Гъазахъ абулеб бакIалдехун ине. Щущахъ биххизабун гьебгун гьев Ганжаялде щола. Гьенисан Шекиялде вачIуна. 1755 соналъул хасалил байбихьуда азарго чи вугеб боги бачун гьенивего вачIуна гъазигъумекдерил хан - МухIамад-хан. Гьениб гьес Шекиялъул ханасе Агъакишие кьола жиндирго яс. 20-гIан къоги гьениб бан нуцалги ханги жидехъего тахшагьаразде тIадруссуна – МухIаммадхан уна Динди абураб габурлъухъан, нуцал - Шамахалдасан.",
        "Чачаналда кверщел гьаби",
        "1750 соназул кIиабилеб бащалъиялда МухIаммад-нуцалица гьабулеб хIалтIи аслияб куцалда Чачаналда Аваразул нуцаллъиялъул рагIи билълъинабиялда хурхараб букIана. 1735/36 соналда гьесул эмен ГIума-нуцал хун хадуб гьениб гьезул къуват дагьлъулеб букIана. Гьединангицин батила аваразул нуцалал Чачаналда рукIарал жидер ракьаздасаги махIрумлъарал (жакъасел Грозныялъул, ГIурусмартаналъул районазда ругел ракьал кколаан гьел).",
        "Амма 1750 абилел соназда кIудияб ригьалде вахарав МухIаммад-нуцалихъа бажарана цебесеб кверщел тIадбуссинабизе. Гьедин Чачаналъул цIикIкIанисеб ракьги нуцаллъиялда гъоркье бачине.",
        "Кубаялъул Патали-ханасулгун дандеккунгутIаби",
        "XVIII гIасруялъул кIиабилеб бащалъиялда Бакъбаккул рахъалъул Кавказалда аваразул нуцалаз рагъ лъазабурав аслияв чилъун ГьерекIли КIиабилев рикIкIунев вукIаниги, хIакъикъаталда гьезда дандечIарав чи кколаан Кубаялъул хан Патали. ШигIияв вукIана гьев. Хайдакъалъул уцми ХIусен-ханасул вацги кколаан.",
        "Цин гьес кодобе босула Дербент. Шагьаралъул гIадамазе ришватги кьун гьес вичун восула Дербенталъул кIудияв - МухIамадхIасан-хан. Жив чIаго теялде хьулгун асирлъуде арав гьевги тIолабго хъизанги чIазе къотIула Патали-ханас.",
        "ГIага-шагарго 1765 соналда уцмий АмирхIамзал хIукму ккола Патали-ханасулгун ригьнал гIагарлъи гьабизе - гьесие жиндирго яц Тути-бика кьезе. Цинги жинцагоги кIиабилей чIужулъун гьесул яц Хадижат ячине. Патали-хан разилъула жинцаго досул яц ячине. Амма яц АмирхIамзае кьезе разилъуларо. Гьедин дов гIодовегIан гьавула гьес. Жиндирго яцин абуни Патали-ханас Бакуялъул хан Мира-МухIаммад-ханасе кьола. Гьелдаса хадуб уцмияс байбихьула Патали-ханасдаса рецIел босизе.",
        "Гьедин АмирхIамзаца Иляс-бег абурав Дербенталъул хIакимчиги рекъезавун 2000 чи вугеб богун вачIун Нарин-хъалаялда чIола. Гьеб мехалда гьесухъа Дербент нахъе бахъизелъун Патали-ханасги бачуна гьенибе аскар. Гьелъул хабар лъайдал, МухIаммад-нуцал вачIуна гьениве кIияздаго гьоркьоб маслихIат гьабизе. Гьедин гьес АмирхIамза божизавула Дербенталда кверщел гьабизе бажарунгутIиялда (гьаниб байбихьуда бицун букIана гьезулги цоцазда гьоркьор ригьнал рукIиналъул - кIиясго рачун рукIана цоцазул яцал). Гьедин АмирхIамза нахъе уна Дербенталдаса, Патали-ханасги кьола гьесие цо пуланал ракьал. Гьединго дов Иляс-бег чIвагеян тIалаб Патали-ханасда цебе МухIаммад-нуцаласги лъола. Амма кьураб рагIи хвезабун, дагьалъ чIун Патали-ханас чIвала гьев. Гьелдаса нахъе дандеккунгутIи байбихьула МухIаммад-нуцаласдаги Патали-ханасдаги гьоркьоб.",
        "1769 соналда Патали-хан хIадурулев вукIуна Шекиялъул ханлъи босизе. Гьебги бичIчIун Шекиялъул хан цолъула Шемахиялъул цевехъан МухIамадсеидгунги гьесул вац Агасигунги (Патали-ханас беццлъизавун вукIуна гьев). Гьезул кумекги гIеларин ракIалде ккарав Шекиялъул ханас МухIаммад-нуцаласда гьарула тIадеги аскар битIеян. Гьес гьеб гьари тIубала. Гьелъие гIиллаги букIана. Цебехун бицараб дандеккунгутIи гуребги, Патали-ханасул гьоркьоблъи букIана МухIаммад-нуцаласда дандечIарав Таргъуялъул шамхаласулгун. Гьев шамхал рази вукIинчIо нуцаласулгун ракълида ругел Индиралъул гъиназаздаса, Гъазданущиса Бамматидаса, Хайдакъалъул уцмиясдаса.",
        "Амма аваралгун цолъарал Шамахалъул ва Шекиялъул аскарал къола Патали-ханасулгун рагъулъ. РитIухъаб рагъулъ жив къолевлъиги бичIчIун, Патали-ханас хIилла ургъула. Рекъел гьабулеб ххвелалда тохлъизеги гьарун гъурула. Унтун вукIун МухIаммад-нуцалихъа бажаруларо гьеб рагъулъ гIахьаллъун. Амма гьенир чIвала гьесул вацги вацасул васги.",
        "1772 соналъул 6 февралалда Таргъуялъул шамхал МуртазагIалица Аштарханалъул губернатор Н. А. Бекетовасухъе хъвараб кагътидаги буго гьелъул хIакъалъулъ.",
        "1772 соналъул 3 марталдайин абуни Патали-ханас Гъизляралъул комендант Ф. И. Паркерида гьарулеб буго аваразул МухIаммад-нуцаласе кумекалъе рахъине гьукъейин эндиреялъулазеги, ахъсаялъулазеги, салатавиялъулазеги.",
        "МухIаммад-нуцал чIвай",
        "Узухъда, макруяб куцалда жиндир вацги вацасул васги чIваралъухъ Патали-ханасдаса рецIел босизе кколаан МухIаммад-нуцалас. Гьебго 1772 соналъул хаслихъе МухIамад-нуцал богун ЧIаралъул Республикаялде вачIуна. Квен-тIехалъулги гьава-бакъалъулги рахъалъ дандеккунгутIиги букIинчIого, гьес жиндаго цадахъ лъабазарго рагъухъан гурони вачунаро.",
        "1772 соналъул 10 декабралда гьарурал гIурус хъвай-хъвагIаязда рекъон, Кубаялде кIанцIидал нужеца жиндир вацги вацасул васги чIвай гIарцудалъун яги гIи-боцIудалъун бецIейин суал лъола МухIамад-нуцалас Патали-ханасда цебе. БецIани жив боги бачун нахъе инила, гурони жиндир аскаралъ нужеда кьаби щвезабизе бугила. Бидул рецIел босизе къуват гьечIолъиялъ бищанин МухIаммад-нуцалас рецIалил гьеб къагIида тIасайин абулеб буго гьел хъвай-хъвагIаязда. Гьединго гьениб хъвалеб буго ГьерекIли КIиабилесе бокьун букIанин аваразул нуцаласе кумек гьабизе. Амма гIурус резидентас чIезавула гьев, Кубаялъул ханасе Москва ургъулеб бугинги абун. ГIурусазе къваригIун букIуна Патали-хан Сурхай-хан КIиабилесдаги Хайдакъалъул уцмий АмирхIамзадаги данде вазавизе. Каспи ралъдал рагIалдаса гIебеде гьел кIиязго бихьизабулеб букIараб хIаракатчилъи рекIее гIолеб букIунаро Россиялъул империялъул кверщел кодосезе.",
        "ПалхIасил, я 1772 соналда, я гьелдаса хадусеб соналда МухIаммад-нуцал Патали-ханасде тIаде кIанцIуларо. Щайин абуни 1773 соналда МухIаммад-нуцал гIахьаллъизе ккола Дагъистаналда жанир лъугьа-бахъунел рукIарал ишазулъ. Гьеб соналда хола шамхал Хасбулат-хан. Хвалда цеве гьес жиндирго бакIалда тола Буйнахъалъул цевехъан Муртуз-ГIали, жиндир яцалъулги Мехтилги вас. А. Бакихановас хъвавухъе, жиндир тIалъиялъе квалквал гьабизе рес букIине бегьулилан ракIалдеги ккун, цIивахъарав шамхал лъугьуна жиндир гIагарлъи тушманлъун кквезе.",
        "Гьедин Патали-ханасде тIаде кIанцIи 1774 соналда гурони бажаричIо гьабун. Баяназда рекъон «Ганжаялдаса Искендер-бегица хъвалеб буго гьеб мехалда Патали-хан гьенив вукIинчIолъиялдаса пайдаги босун Агъаси-хан Шушаялде вачIарав Авар ханасул рахъалде унила. Цо рагъулъ жиндир кIиявго вац чIванилан ццим букIун буго Патали-ханасда гьесул. Гьедин нуцаласул кумекалдалъун 1774 соналда гьесухъе тIадбуссуна жиндие ирсалъе щун букIараб Шамахаги».",
        "Гьаниб бицине ккола Патали-ханас Агъаси-хан беццлъизавун вукIиналъул. Щайгурелъул таваккаллъи гIоларев жиндир вац МухIамадсайидида дандеккун, гьав цояв вукIун вуго бергьун цIакъав рагъулав цевехъан. Жив беццлъизавун лъагIалидасан Агъаси Патали-ханасдаса лъутун Кура гIурухъ гIагарлъухъ бугеб росулъ чIун вуго. Цинги ханлъи тIадбуссинабизе жиндие кумек гьабеян гьарулеб букIун буго Шекиялъул ХIусен-ханасдаги аваразул нуцаласдаги.",
        "Лъабго къокъаги цолъун гIуцIараб бо бачIуна Патали-хан жанив чIараб Басрияб Шамахалде. Кутакаб кьабиги щвезабун Патали-хан гьениса тIуризавун хадуб шагьар кодобе босула аваразул, Шекиялъул, Ширваналъул къокъабаз. Амма цо пуланаб заманалдасан 20 азарго чи вугеб боги данде гьабун, Патали-хан Шамахалде тIадвуссуна. Нахъойги гьев гьениве тIадвуссинехъин вукIин лъачIого, гьениса нахъе ун вукIуна Шекиялъул ХIусен-хан. Амма руго Агъаси-хангун кьаллъун ХIусен-хан гьениса иналъул баяналги.",
        "Искендер-бегица хъвалеб буго гьел кIиялго кьаллъун рукIин лъайдал, «хъата-масан Патали-хан вагъаранила Шамахалде, рачун гIахъушгун, табасараналгун, дербенталъулалгун, кубаялъулалгун. Гьедин гьез бергьенлъи босанила Агъаси-ханасулгун МухIаммад-нуцаласул аскаразда тIад. Гьениса Агъаси-хан лъутанила. МухIаммад-нуцал абуни лъутичIила, жиндирго рагъухъабигун цадахъ Шамаха шагьаралдаса дагьалъ рикIкIад цо бакIалда вахчун чIанила. Гьедин хвезе хIадурун рукIуна гьел. Тушманасухъе щвеларедухъ цадахъ букIараб кинабго жоги – къайи-къоно, Агъаси-ханас сайгъат гьарурал чуял – тIагIинабула. Аваразул гьединаб таваккаллъи бихьидал, ракълиде вачIайин гьарула Патали-ханас МухIаммад-нуцаласда, гьединго абула кIияздаго гьоркьоб бугеб рокьукълъиги, вацгун гьесул вас чIвайги кIочене тезеги бугилан. Гьедин нуцалас къабул гьабула гьесул гьари».",
        "«Амма къотIи-къаязул заманалда Патали-ханасул чадиралъур рукIуна МухIаммад-нуцаласда ццим бугел гIахъушисел. Гьезда ракIалде ккола нуцалги гьесда цадахъ ругел гIадамалги чIвазе. Гьеб лъарабго Патали-ханас гIахъушисезда гьарула гьелда инкар гьабейилан. Амма ханасухъги гIенеккичIого гьел МухIаммад-нуцаласде кьвагьдезе лъугьуна. Цинги къотI-къотIун рала гьеб чодронир рукIарал киналго. Гьенив хвасарлъула гIицIго Бакуялъул нухмалъулев МаликмухIамад-хан». Гьедин хъвалеб буго Искендер-бегица. Амма цогидаз хъвалеб буго гIахъушисез гьеб такъсир Патали-ханасул тIадкъаялда рекъон гьабунилан.",
        "Тарихалъул тIанчал",
        "1967 соналда Гумбет районалда гъорлъе рачIана гьарадирил росаби",
        "50 соналъ цебе щиб хъвалеб букIараб «Вождасул васиятал» газеталда",
        "Тарихал ва хIужаби",
        "Гумбеталда 1967 соналъ хIалтIулеб буго 6 гьоркьохъеб, 8 микьгосонил, 12 байбихьул школа. Гьениб цIалулеб буго 3336 лъимер. Гьезие лъай-тарбия кьолеб буго 230 учителас, гьездасан 32 чиясул тIадегIанаб, 84 чиясул хасаб гьоркьохъеб, хутIаразул гIаммаб гьоркьохъеб лъай буго.",
        "*  *  *",
        "Цо районалъул культураялъул рукъ, лъималазул отделгун районалъул библиотека, 22 клуб, 13 библиотека, 15 киноустановка буго бакълъулазул росабалъ.",
        "*  *  *",
        "45 койкаялъе бакI бугеб райбольница, кIиго участкаялъулаб больница, кIиго амбулатория, 18 фельдшерлъиялъулаб пункт буго, хIалтIулел руго 10 врач, 60 гьоркьохъеб хасаб лъаялъул специалистал.",
        "*  *  *",
        "Районалда 126 чиясул буго тIадегIанаб лъай, гьезда гьоркьой 13 чIужугIаданги йиго. 167 чияс лъай босулеб буго вузазда ва техникумазда, гьездасан 43 чIужугIаданалъ.",
        "*  *  *",
        "Росдал магIишаталъул батIи-батIиял бутIабазда хIалтIулев вуго 60 специалист, гьезда гьоркьов - 14 агроном, 8 зоотехник, 17 ветеринарияв хIалтIухъан. Колхозазда буго 22 комбайн, 87 трактор, 70 автомашина.",
        "Колхозазул  буго 6879 чIегIер-хIайван, 61 270 гIи-цIани. Пачалихъалъе колхозаз бичана 416 тонна гьанал, 1096 тонна рахьдал, 78,8 тонна квасул.",
        "Бекьулеб ракьалъул 3274 гектар буго ва гьелъул 70 % хIалтIизабула механизмабаздалъун. Щибаб гектаралдаса бакIарана 20 центнер ролъул, 20-25 центнер цIоросаролъул.",
        "ЦIияб лъим бахъана",
        "КIудияб къварилъи букIана Сагъри кьодаса Кунзахъе рахунеб хьонлъуда лъим гьечIого. Р. Дарбишовасул жигарчилъиялдалъун километргIанасеб манзиллалда лъим бачине цIиял рахъал рухъана, рогIрал ва боцIуе лъим гьекъезе русби лъуна. ГIадамазеги боцIуеги мугIрул цIорораб лъим чвахулеб буго гьенибе.",
        "М. КаримхIажиев",
        "Бакьулъ, ТIаса ва Гъоркьа Гьарадирихъ росаби – Гумбет районалда гъорлъ",
        "1967 соналъул 6 июлалда Дагъистан АССРалъул ТIадегIанаб Советалъул президиумалъ бахъараб Указалдалъун, Хунзахъ районалдаса Гумбет районалда гъорлъе рачIун руго гьарадирил росаби. Росдал советалде гьоркьобе уна Бакьулъ, ТIаса ва Гъоркьа Гьарадирихъ росаби.",
        "Хваразе памятник",
        "Гъоркь Инхо росулъ, ГIандигIорул рагIалда балеб буго КIудияб ВатIанияб рагъда хваразул хIурматалда памятник.",
        "Росабалъе - тIадегIанаб къуваталъул ток",
        "Гумбеталде бачунеб буго тIадегIанаб къуваталъул ток. Жигаралда унел руго хIубал эхетизариялъул, кварал цIаялъул хIалтIаби. ХIисабалде босун буго хасел тIаде щвелелде росабалъе гьеб бачIиналъе мухIканаб хIадурлъи гьабизе.",
        "Х. Мирзаев",
        "Рагъда хваразе си",
        "Игьали росулъ бана КIудияб ВатIанияб рагъда хваразе памятник. Гьеб баялда хIаракаталда хIалтIана НасимухIамадов, МуртазагIалиев, СайгидахIмадов. Гьоркьохъеб школалъул цIалдохъабазги гьабуна кумек.",
        "М. ГIалиев",
        "Бакълъулазул басма – бакълъулазул тарих",
        "«Гумбет» газеталъ 65 сон тIубаялде",
        "«Гумбет» газеталъ 65 сон тIубаялде «Гумбет» басмаялъул бетIерал редакторал",
        "МугIалим, журналист, бегавул",
        "ЛъаратIаса МухIамад Шихмирзаев",
        "Гумбет районалъул ЛъаратIа росулъ 1910 соналда гьавуна МухIамад Шихмирзаев. Гьес захIматалъулаб хIаракатчилъиялде байбихьана гIолеб гIелалъе тарбия-лъай кьеялдасан. ТIадегIанаб лъаялъул мугIалимзаби рукIинчIолъиялъ, араб гIасруялъул лъеберабилел соназ, школазда лъикI цIаларал гIолилал толаан лъайкьеялда хIалтIизе.",
        "1933 соналъ МухIамад витIана ЦIунди росдал школалде учительлъун, гьенив кIиго соналъги хIалтIун, ЧIиркъатIа школалъул директорлъун тIамуна ва 6 соналъ гьеб захIматаб ва жавабияб иш тIубазабуна. Хадуб, цо соналъ МелъелтIа школалда лъималазе лъайги кьун, 1942-1953 соназда мугIалимлъи гьабуна ЧIиркъатIа школалда. 1954 – 1956 соназда хIалтIана ЛъаратIа школалъул нухмалъулевлъун.",
        "Бажари бугев гIуцIарухъан МухIамад Шихмирзаев 1955 соналъ партиялъул Гумбет райкомалъул бюроялъул хIукмуялдалъун, районалъул «Гумбеталъул колхозчи» газеталъул редакторлъун тIамуна. Редакторлъи гьабуна 1957 соналъул апрель моцIалде щвезегIан.",
        "Хадув МухIамад вищана ЛъаратIа росдал Советалъул нухмалъулевлъун. 1976 соналде щвезегIан хIалтIана гьенив.",
        "Запятаялъ чи чIвазе рес букIин лъалев редактор",
        "Гъадариса АхIмаднаби Абубакаров",
        "Гумбет районалъул «Вождасул васиятал» газеталъул редакторлъун 1969 – 1973 соназда хIалтIана Гъадари росулъа тIадегIанаб лъаялъул специалист АхIмаднаби Абубакаров. Редакциялъулги типографиялъулги хIалтIухъабазул тIалаб-агъаз бугев, газета магIнаяблъун, цIалдолезе бокьулеблъун лъугьинабизе хIаракат бахъулев, хIалтIуде гъира-шавкъ цIикIкIарав редактор вукIана АхIмаднаби.",
        "Доб заманалда редакциялда хIалтIулел рукIараз гьанжеги ракIалде щвезабула гьес точкабазул ва запятаязул гурони гъалатIал хIисабалде росуларел рукIараллъи (кколелъур лъечIого хутIун ратани яги кколарелъур лъун ратани).",
        "Юбилеялъулаб газета къватIибе биччазе бугин сурат битIеян АхIмаднабиде хабар ккезабидал, гьес бачIана баркалаялъулаб кагъат ва ракI-ракIалъ баркулеб буго газеталъул тIоцебесеб номер биччаралдаса 65 сон тIубаялъул юбилей редакциялъул хIалтIухъабаздаги тIолалго районцояздаги. Гьарулеб буго киназего рохел, талихIалъул цIураб халатаб гIумру, щулияб сахлъи.",
        "ХIасратаб рокьи! Дур хабар бицанагIан халалъула ва гьуинлъула.",
        "Сахав чияс гьеб цоцIул бицуна, амма абадиялъего хирияблъунги, кида ракIалде щваниги ракI хIеккунеблъунги хутIула. ГIумруялда жаниб махщел щун хадуб халат бахъине течIого щивав бихьинчияс лъади ячун жиндирго магIишат гIуцIизе ккола.",
        "1906 соналъул хаслихъе ЧIиркъатIа ГIабдулкаримие ПатIимат ячунеб бертин гьабулеб букIана. Бихьинал - васал, руччаби - ясаз ахIулеб букIун руччаби ахIизе бахIарасул яц Разиятида тIадкъан букIана.",
        "Эбел-лъималахъе гIагарлъиялъухъе сверулаго гьалда дандчIвала чIагIдаца мехатарал гIолохъабазул къокъа. Разиятие нухги ккун гьез абула берталъе жал щай ахIуларелан. Нечарай ва мехтарал гIолохъабакьа хIинкъарай Разиятица нуж рачIаха ян къокъ гьабула. Бихьинал - бихьиназ ахIулелъул, Разиятида гьел рачIинарин ккун букIун буго. Амма бихьиназ ахIичIониги, гьел рачIун руго.",
        "АхIичIого рачIарал гьалбал берталъ гIадлу гьабизе тараз нахъе ритIула. Гьеб квеш букIарал гIоркьилаз бахIарав викъула. Лъарахъеги вачун лъелъ къазавула ва кватIизегIан рокъове виччаларо. Росу рагIалда бугеб Чалабил рокъовеги лъугьун, ГIабдулкаримица биччараб ретIелги бахъун, бакъвараб ретIуна ва жиндирго бахIаралъухъе уна. Рокъор гьесда цIакъго цебесеб гIагарлъиялъул дагьалго чагIи ратула. Ккараб жоялъул хIакъикъат тIубан баянлъичIого, гьез бахIарасе хIалхьи толаро. Нахъисеб къоялъ бахIаралъул къайи битIула ва тIаде ккараб къо борхизе хIукму гьабула.",
        "Гьел гIоркьилазул къапилаялъул бищун дуе зулму гьабурав, бищун дур ццим бугев щивин гьикъидал, ГIалисултанги Адалил ГIалиги вукIанин абула ГIабдулкаримица. Гьел чIвазе хIукму къотIула тухмуалъул кIудияс. Байбихьуда ГIалисултанида хадуб чан. Гьесул рухIалъе рикIкIарал къоял хутIана. Цо пуланаб къоялъ ГIалисултан хIамулги рачун рохьове цIуладе аравлъи. Гьев гьениса тIадвуссун вачIунев вукIана сордо бащалъараб заманаялъ. ГъоркьчIел гьабун чIун вукIарав ГIабдулкаримица аскIовегIан щвезегIанги тун, ГIалисултанил ботIоролъ туманкI речIчIула. ГIинда нахъа гулла щварав ГIалисултан, щапун гIодов кканиги. ХвечIого хутIизе гурин гьеван, векерун лъукъарасда аскIовегун, КIациял МухIамадица хъун рехула.",
        "Киналго рагъазулъ тIоцебесеб ругъун эбелалъул каранда щолин абула. Сардил бецIлъуда росулъ бахъараб тункIил кьвагьиги дандерижабаца цоцахъе кьун лъугIун букIинчIо ГIалисултанил эбел Хъарачил Рузмай хIатIида гIицIго къватIхаласа васасда хадуй екеризе лъугьиндал. Жаназаялда къвалги бан, хурхун хачадулей гьелъул ракI бекараб магIил гьаракь хьиндалазул кIкIалабахъ тIибитIун букIана. КъотIноб ганчIазда гьоркьоб бетизе лъугьунеб васасул би гьелъ хъат цIун гьекъола. Гьедин гьабуни васасухъ бугеб рухIел хIехьезе бигьалъулин абураб бицен рагIун букIун.",
        "РецIел босун рогьо чурараблъи лъайдал, ГIабдулкаримил эбел Уллубил ПатIиматица тIохдеги яхун ахIанила:",
        "«Босун кванай Рузмай гIамал кIудиязе рекъараб тамихI».",
        "Чи чIвараб бакIалъан керен бухIараб гIодиялъги ракIбекарал магIил рагIабазги ПатIиматил калам гьоркьоб къотIизабула.",
        "Судалъ ГIабдулкарим Тулаялде туснахъалде витIана. Амма ГIабдулкаримил Адалил ГIалида бахъараб ццим чучун букIинчIо. ЧIаго хутIани, туснахъалдаса вачIиндалги гьесдеги ирга щвелебин вукIанин ГIабдулкаримилан бицунаан гIадамаз. РецIел босичIого хутIарав Адалил ГIалида хадуб чIун букIана ГIабдулкаримил гIагарлъи.",
        "Гьезул цевесев чи ХIамзатил Ибрагьимида цо къоялъ рохьове унаго цеве-цеве унев ГIалил сипат лъанила. ЦIакъ ишан босун речIчIанила Ибрагьимица ГIалида туманкI. Цо кьвагьаралъ ГIалил кIиябго бох лъукъула. Судалде кьун жанив тIамизавейин Ибрагьимин абулаанила гIадамаз ГIалида. Гьесги жаваб кьолаанила жинда гIайиб букIиндал, кин гьев судалде кьелевин.",
        "Пикру гьабун бихье, хирияв цIалдохъан. Жакъа гьединаб ишалда сверухъ кинаб гьересиги хIиллагидай букIинаан?",
        "Гьединал рукIана нилъер умумул. Ругънал берцинго сахлъун унел рукIанила. Амма цо заманалдасан, ракIалдего гьечIого гьелги рагъарун, ГIали къокъидго хола. ХIамзатил Ибрагьимил хIакъалъулъ гьаниб рехсезе гIадаб цойги бицен буго росулъ.",
        "ЧIикIаса Парзуласулги асулги кканин бицуна гьадинаб хабар. Ибрагьимица Парзуласда гьикъарабила жиндир бугила щунусго гIиги щуго васги. Живги мунги киналин бечедалин. Парзуласги абурабила жиндир 40 000 гIиги кIиго ясги ругин. Амма васал гьечIев жиндие бечелъи щибизейин. Мун жиндаса бечедав вугин, вац Ибрагьим.",
        "ГIабдулкаримил гIагарлъиялъул 5-6 цIараки, жидер бугеб магIишатги бичун, Ахакье гочуна тушманлъи бугезда цере хьвади гьезул адаб тараб жо бугин абун. Гьел ккола КIациял МухIамад, КIациял Ибрагьим, ХIамзатил Ибрагьим, КIациял Ибрагьимил вас МуртазагIали ва цогидалги. ГIагарлъиялъ ГIабдулкаримиде бачIараб къварилъи жидедего бачIараб гIадин гIахьал гьабула.",
        "Туснахъ гьавун Тулаялда вугев ГIабдулкаримида хадув, гьев чIваялда хIинкъи букIун, гьесда хадур уна вацал ГIусман ва Малик. ГIурус мацI лъалев ГIаливалица Нуцалхан нахъе ахIун, Тулаялда бан буго щуго сон.",
        "Цо нухалъ къотIносан унев ГIусманида рихьун руго хIарщулъ хъирщадулел, щибалиго балагьулел гIадамал. Дагьав довегIан щварав ГIусманида нухда бихьула бакъаул канлъухъе кенчIолеб цо жо. ТIаса хIарщ чурун балагьидал, гьев бугила цIакъ чIухIараб нагIлиги бугеб, къиматаб меседил баргъич. Гьесда батараб къиматаб тIагIел бихьараз абула баргъич бичун щвараб гIарцуца мун гIумруялъ кваназавизе рес бугин. Кинги ГIусманида лъала дол хIарщулъ хъирщадулел чагIи гьеб баргъич балагьулел рукIараллъи. Ва баргъичги Тулаялъул губернаторасул чIужуялъул букIин. РакIбацIцIадав магIарулас баргъич бетIергьабазухъе кьола. Йоххарай гьей барыня рокъое жаниеги ун, росги вачун ячIуна ва къвалги бан, магIаруласда баула.",
        "Шагьаралда хехго тIибитIула вацал-магIарулазул ракIбацIцIалъиялъул хабар.",
        "Гьерсица, хIиллаялъ, хъантIиялъ чи лъикIалде вачунареблъиялъе мисалал гIемерал ругониги, цо гIарабазул къисаги рехсезе бокьун буго.",
        "Рагъаз тIубанго биххараб шагьар къотIун унев вукIанила лъабго рекIарав. Чодул щинкIил тункидал, биххараб къадал жагъаллъараб хутIел щущан анила. Цебе рехун бачIанила къадалъ бахчун букIараб меседил лъабго къотIел.",
        "КигIан хъирщаданиги, рекIаразда гьениб тIокIаб щибго къиматаб жо батичIила. Гьезул цояс дугIа гьабунила. Щукру дуе бугин, БетIергьан Аллагьилан. Дуца нижее рикъзи бащад гьабунин нижеда гьоркьоб илбис ккечIого букIине гIолойин.",
        "Щвараб давлаялдаса разиял рекIарал жидерго сапаралъ цнел рукIана. Кодоса кванил сурсаталги лъугIун, ракъарал гьаз хIукму гьабула жидедаго гьоркьоса бищун гьитIинав нухда батараб росулъе кванида хадув витIизе. Гьас абуни, лъабабго меседил къотIелалде бугеб хьулалъ, цин гIорцIизегIан живго кванан, хутIараб кванилъе загьру жубан буго. Квен босун гьалмагъ вачIиналде, гьев чIвазе хIукмуги гьабун, гьал кIиялгоги рукIанила. Гьев тIаде щварабго, жидерго хIукмуги тIубан, гьал хъантIун, кваниде тIаделъанила. Кванан рахъиналде гьазул рухIалги зобалалде анила. Лъабабго меседил къотIелги, дунялалъул боцIудаса гIорцIуларезул лъабабго жаназаялъ ахираталде инчIого, панаяб дунялалда танила.",
        "ГIусманил рекIкI гьечIолъиялъ ва ритIухълъиялъ асир гьавурав губернаторас гьав живго цIунулел чагIалъе хъвала. Гьасухъе кьола сахаб айгъир, чIухIараб кьили-ярагъгун, цIурмал-фонаралгун.",
        "Киве губернатор унев вугониги, ГIусман гьесул фаэтоналда цеве-цеве чуги кьурдизабулаго, гьунаралги гьарулаго унаан. ГIурусазеги асар гьабулаанила кьурдулеб чода рекIарав, лахIчIегIерав михъазул, Кавказалъул форма ретIарав магIаруласул сипаталъ. ЛъикIго гIурус мацIги бицунаанила ГIусманица.",
        "Гьебго заманалда туснахъалда болжал лъугIизегIан жанив вугев ГIабдулкаримил рокьи ккола гIурус яс Машахъ. Жанир тIамурал чагIи доб заманалда гьанже гIадин кIуликь рукIунароан. Жакъаялда данде ккун гIемер эркенлъиялда рукIунаан. Машае магIарулавги вокьула. Гьаз рос-лъадилъун рахъун, цIияб хъизан гIуцIула. Машада цIар хисула Марзигатилан. Гьезие гьаюла тIоцеесей яс. ЦIарги ПатIимат лъола. Уна сонал, замана щола ГIабдулкаримие рокъове тIадвуссине. Гьес Марзигатида абула жив цин Дагъистаналде щун вачIинила, хадуй ячинила мун. Гьаб нухалда мун аний тезе кколей йигила.",
        "Марзигат кинго гьелда разилъуларо. ГIабдулкаримица абула жиндир бидул тушбабаз жиндие рекIараб ханжар, я тIохьидул гулла хIадурун батулин. МугIрузде щваравго росги чIван, дуца чIегIер базе ккезе гурилан хIинкъун вугин живилан. Амма Марзигатица, щиб бицунги, ГIабдулкарим рази гьавула хъизангун цадахъ Дагъистаналде тIадруссине. Рахъуна къватIире. Бухьуна сапар Дагъистаналде.",
        "ЧIиркъатIе руссинчIо гьел. Ана гIагарлъи гочараб Ахакье. Марзигатица къабул гьабуна бусурман дин. Бицунаан бацIцIадго магIарул мацI. ЦIакъ берцинаб гьаракьалъ цIалулаан Къуръан. ПатIиматида хадур, ГIабдулкаримиеги Марзигатиеги гьарула ясал Муслимат ва Зайнаб. Щияй ясалда гьоркьоб ункъо сон букIана.",
        "ЧIахIияб гIелалда ракIалда ругоан Марзигатица жиндирго лъималазе кинидахъ ахIулел рукIарал кочIол мухъал:",
        "Жакъа байрам буго доб Россиялда",
        "Пачагун жандарма тIасаги реххун,",
        "Кьижа мун, дир лъимер, цIвайил канлъухъе,",
        "Балагьарал берал дандеги рачун.",
        "Марзигатица роцIцIараб гьаракьалъ Къуръан цIалулеб яги мавлид ахIулеб мехалъ хIайранлъарал гIенеккараз цоцаздаса балъго рацIцIунаан магIил гарал.",
        "Амма ахакьезул дибирас жаназа хабалъа бахъизе изну кьечIо. ГIиллалъунги гьес рехсола кIиязулго васият букIанин жал ахакьдерил хабалалъ цоцада аскIор рукъеян.",
        "Марзигатил хобалда нур чIун бихьарал чагIиги ругин жидер росулъи абула дибирас. Гьелъул жаназа хабалъа бахъизе тани, жидер росдадаса баракат унин.",
        "ГIабдулкарим туснахъалдаса вачIун, Ахакь вугин рагIидал, гьев чIвазе нигатгун гьенибе сапар бухьуна чIварав ГIалисултанил вац ГIумарица. Цо къоялъ рохьоса росулъе тIадвуссунев ГIабдулкаримида гIоркьчIел гьабун, вахчаралъуса лъикI ишанги босун, таманча речIчIанила ГIумарица. Амма гьеб, кьвагьичIого, чвархъун чIанила.",
        "КIиабизеги хIалбихьанила. Гьебго хIасил кканила. ГIабдулкаримида аскIовеги ун, ГIумарица абунила жиндие чIахIиял чагIаз бицунаанила дуда гIайиб гьечIилан. Амма жакъа кIиябго нухалъ дир алхунареб таманча чвархъун чIедал гурони, жив гьелда божичIин. Мун Аллагьас жиндир квералдасан хвезе хъван букIун гьечIин. Жив дуда тIаса лъугьарав вугин. Мун жинда тIасаги лъугьаян, ГIумарица ГIабдулкаримида къвал бала. Ва кIиявго бидул тушманас рекъел гьабула. Бидул вацлъиги рагIизабула.",
        "Бид риххун росу тараб ГIабдулкаримил гIагарлъи гъираялда рокъоре тIадруссуна. ГIицIго ГIабдулкаримица инкар гьабула росулъе вуссине, бидул вацлъи рагIизабурав ГIумарил адаб цIунун. Гьесда вихьизе нечон лъади Марзигатгун цадахъ Ахакьго чIола.",
        "БачIана замана ГIабдулкаримил къоял лъугIараб. Васияталда рекъон, гьев вукъана Ахакь. Гьесул лъабайго яс ЧIиркъатIе ригьнаде ун рукIана.",
        "Рос хун гIемер заман балалде, Марзигатги ЧIиркъатIе гочана. Росдал школалда дарсал кьолаан гьелъ. Амма кин бугониги, жиндир къоял лъугIулел рукIин лъарабгIанги, Марзигат хвезе Ахакье уна.",
        "Эние щун заман бахъилалде гьалда тIаде щола паризаяб хвел ва росасда аскIой юкъула. Гьей хванин рагIидал, Сулейманил МухIамадил гьокьо-оцалги рачун, Марзигатил кIиявго дурц Ахакье уна жаназа росулъе босизе. Росдал баракат лъезе гьей росдал хабалалъ юкъун лъикIаб букIинин хIукму гьабун букIана чIиркъдерил жамагIаталъ. Амма ахакьезул дибирас жаназа хабалъа бахъизе изну кьечIо. ГIиллалъунги гьес рехсола кIиязулго васият букIанин жал ахакьдерил хабалалъ цоцада аскIор рукъеян.",
        "Марзигатил хобалда нур чIун бихьарал чагIиги ругин жидер росулъи абула дибирас. Гьелъул жаназа хабалъа бахъизе тани, жидер росдадаса баракат унин.",
        "ГIабдулкаримилги Марзигатилги букIараб хурги минаги буго Ахакь росу рагIалда хабалазда аскIор. Гьенир хIалтIулаго цIакъ регьел бугеб ракь батун букIун буго рос-лъадиялда. Гьез дагьабги бухъидал, гьенисан баккун буго цIорораб, гIажаибго тIагIамаб лъим. Марзигатил иццин цIарги лъун, жакъаги хIалтIизабулеб буго гьеб ицц. Росу бакьулъан лъар чваххулеб бугониги, ахакьдерица Марзигатил иццухъан лъим цIолила. Хасго кIалккул моцIалъ.",
        "Cураталда: Ахакь росдал лъар. Марзигатил иццги гьенибе чваххулеб батизе бегьула…",
        "Тарихчи Ибрагьим Ибрагьимовасул «АхIулгохIил къисаби» абураб тIехьалде мугъчIвай гьабун хъвараб.",
        "Падар ГIали",
        "ЧIиркъатIаса Падар ГIали 1839 соналъ АхIулгохIда шагьидлъана ва гьенивго вукъана. Гьев гьитIинав мехалъго Азербайжаналъул ракьалдаса вачIарав вукIиндал, абулеб букIун буго гьесде Падар ГIалийин. Гьев вукIун вуго хIинкъи гьечIев къарматIав къаркъалаялъул чи.",
        "Доб заманаяда ЧIиркъатIа росулъа гIемерав чи вукIуна АхIулгохIда Имам Шамилида хьолбохъ рахъун чIун рагъда.",
        "ГIурусаца ЧIекъдерил росу бухIула ункъго нухалъ. Районалдаго цойги гьечIеб щайихасул хIужраги бугеб, гIемерал росабалъа гIадамал рачIунел мадрасаги жаниб букIараб, имамзабазеги магIарул ритIухълъиялъеги кидаго хилиплъичIеб, гьобол-гьудуласеги адаб-хатир бугеб жамагIат буго чIекъдерил. ЧIиркъатIа росу АхIулгохIалда аскIоб букIиналъ, чIекъдерида гIемераб къварилъи бихьизе гьабуна гIурусазул аскараз.",
        "Лабазан",
        "Падар ГIалил вас Лабазан, инсул рецIел босизе, бахIарчиго АхIулгохIда вагъула. ГIарадаби гьечIел магIарулаз гIурусазул пушкабазде данде рагъулеб куц ургъула. Бищунго кIудияб бахIарчилъи рикIкIунеб букIун буго пиштIиялда гIарададул гумпара (шар) бачIунеб мехалъ, чалуги бухIулаго. Лабазаница гьеб чалу бухIун лъугIилалде  гIурусазул гурулъего рехулеб букIун буго.",
        "Цо нухалъ АхIулгохIда ракьулъе бухъараб рокъобе тIохги борлъун бортун бачIун буго бухIулеб чалуги тIад бугеб гIарадаялъул гумпара. Гьеб рокъор рахчун рукIун руго мюридзабазул руччабиги гIемерал гIисинал лъималги, Гьезул ахIи-хIур бахъун буго ва хехго тIаде щварав Лабазаница сундухъго балагьичIого, къан ккун кверцагун, босун къватIибе кIкIалахъе рехун буго гумпара. Чалу бухIун лъугIидал, жаниб бугеб харде цIа щварабго, бихъ-бихъун унеб букIун буго ва аскIор ругелщинал гIемерал чагIи цадахъго лъукъулел ва чIвалел рукIун руго гьелъ. Гьеб къоялъ гьес хвасар гьарун руго гьел руччабиги лъималги. Гьес гьеб бахIарчияб гьунар гIемер нухалъ такрар гьабун буго. ГIурусазухъе нахъе хьвагIизе щвечIони, гIурулъе яги кIкIалахъе рехулеб букIун буго. Хадуб гьеб хIалтIи руччабазул къокъаялдаги малъулеб букIун буго, тункIал гулла-хералъул цIезе ва рагъухъабазухъе гьеб босун рекеризеги.",
        "Лабазанил черхалда рукIун руго гIемерал ругънал. Черхалда къан чIараб гулла букIун буго гьесул. Гьес гьеб бахъизе тунги гьечIо, ахираталъул цIадарабазда жиндие пайдаяб цIайиялъе батизе бугин гьабин. Киналго гъазаваталъул соназ Лабазан вукIун вуго имамасул божарав, цевесев чилъун рикIкIунев, Шамил имам гьечIеб къоялъ гьесул бакI кквезе киналго наибзабаз разилъун цIар чIварав Хунзахъа Ахъбердил божарав гьудуллъун.",
        "Лабазаница жиндирго васасеги цIар кьун буго Ахъбердилавин, кIиабилев васасе гьенивго вукIарав цогияв муридасул ва гьудуласул цIар - ДибирмухIамадин.",
        "Рагъ лъугIун хадубги, херлъидалги годекIанире рачIарал гIисинацаги чIахIияцаги гьесда гьарулеб букIун буго гIурусазул гумпараялъ рухIарал кверал рихьизе гьареян ва рагъда ккарал лъугьа-бахъиназул бицейин. Гьесул жаниса кверал рукIун руго гIемер рухIиялъ сипат хварал, гIужаз цIакъ хъачI гьарурал ва, рихьани, ракI унтилел гIадал. КъватIиса росабалъацин гIемерав чиясда лъалев вукIун вуго гьев ва рачIунаанила гьел рухIарал кверал рихьизе. Гьес бицунел лъугьа-бахъиназул ва АхIулгохIалъул къисабаца росдал гIолохъанал гIадамазе цIакъ рекIее асар гьабулеб букIун буго.",
        "Лабазаница бан буго нусиялда къогогIанасеб сон. Херав, унтарав чи макьилъги-реччалъги гъазаваталъул согIал соналги цере тIамун, босадаса вахъизейин лъугьунев вукIун вуго. Гьес абулеб букIун буго: «Рилълъа, гIолохъаби, гъазаваталде рахъа. Имам нилъехъ балагьун чIун вуго, кумекалъе рахъине ккола».",
        "Вагъдолев вукIун вуго ва цо-цо ракIбакъван, бадиса магIу чвахун лъугьунев вукIун вуго жиндие тIаде вахъине кумек гьабеян, вегун чIезе рес гьечIилан.",
        "Дин тIибитIизабизе Абулмуслим шайих Дагъистаналде вачIунеб мехалъ гьесда цадахъ вукIун вуго анкьго вац. Бищун гьитIинав ГIалисултанил зиярат буго ЧIиркъатIа росулъ. ЖамагIаталъ хIукму гьабула Падар ГIалил Лабазан хIинкъи лъаларев бахIарчияб ракIалъул мюрид, АхIулгохIалъул гъази, шайихасда аскIов вукъизе мустахIикъав вугин. Падар ГIалил Лабазан вукъула чIекъдерил хабалалъ щайихасда аскIов.",
        "Ахъберди ва ДибирмухIамад",
        "Имам Калугаялда вугеб мехалъ гIурусахъа гьев вахъизе ургъулел рукIун руго магIарулазул цо къукъа. Гьезда гъорлъ рукIун руго Лабазанил кIиявго гIолохъанав васги - Ахъберди ва ДибирмухIамад. Гьезул гьелъул щибго жо ккун гьечIо. Имам асирлъуде ккун шаригIат къинабидал, Лабазанил кIиявго вас гочуна лъарагIазул росулъе, Ахъсаялде.",
        "Ахъбердилас ячуна гьоболасул яс - лъарагIай Ханзадай. Чанго соналъ гьенир гIумру гьабулеб заманалда жаниб Ахъбердил лъималаздаги лъалеб букIун буго лъарагI ва гIурус мацI.",
        "ГIурусазул зулму тIадеялдаса тIаде цIикIкIунеб букIун буго. Микьго соналдасан гьел нахъруссуна росулъе. ДибирмухIамадица росулъа ячуна чIужу.",
        "1877 соналъ байбихьана къокъаб шаригIатин магIарулаз цIар лъураб восстание. МагIарулаца нахъеги бахъизе ккана лъалиниса ханжар.",
        "Доб заманаялда Кьохъги Хунзахъги букIун буго гIурусазул аскаразул пост. Лабазанил кIиявго васас - Ахъбердицаги ДибирмухIамадицаги - бетIерлъиги гьабун, гьужум гьабула Кьохъ бугеб посталде ва чIвала гIезегIанго гIурус офицерал, гьезухъа бахъун бачIуна ярагъ.",
        "Гьелдаса хадуб цо чанго соналдасан (советияб заманалда) ГIаркьухъги Данухъги росдада цадахъ ЧIиркъатIа росдал жамагIатги Чачаналде гочинабизе хIукму ккун букIун буго жавабиял кабинетазда.",
        "ЧIиркъатIа росулъ Лабазанил васаздаса цIикIкIун гIурус мацI лъалел чагIи рукIун гьечIо. ХIукму тIубазабизе кверщел жидехъ ругел чагIи росулъе рачIиндал, гьез лъикIаб гьоболлъи гьабула гьезие, сайгъатал кьун, лъикIаб хабар бицун, гIурусазул комиссиялъул чагIазда гочинариялъул суал гьоркъоса бахъизе гьабун буго.",
        "Росдае гIоло бахъараб хIаракат росдада кIочон гьечIо. Росу разилъун, гьазие киналго жамагIат данделъараб бакIалда росдадаса цудагьаб добегIан бугеб ЦIохаб абураб бакIалда хурзал гьаризе ракьги кьун буго. Цадахъ рахъун росугун гьениб гьезие хурзалги гьарун руго. Кьун руго кIиязего цо-цо паранг таманчаги. Жакъаги нахъе руго гьел нусгоялдасаги сон барал хурзалги, пихъал кьолел ахалги гьезул наслабахъ. ДихIилги (ДибирмухIамад) ва Ахъудиласулги мегъин абула гьелде.",
        "Гьелдаса чанго заманалдасан Ахъудилав паранг мацI лъазабизе Данухъе Саладибирасухъе хьвадун вуго. ЛъикIго гьеб мацI бичIчIулев Ахъбердилав хIежалдеги ун вуго ЧIиркъатIаса МухIамагIалигун ва цадахъ лъарагIай чIужу Ханзадайги ячун. ХIежалдаса ячIарайго гьелда цIар хисун буго ХIажи-ПатIиматин. Гьей рекIехъе Къуръан лъалей хIафиз йикIун йигилан абула.",
        "Рамазан",
        "Падар ГIалил Лабазанил цIар лъурав Лабазан (МухIамадов Рамазан) ккола ЧIиркъатIа росулъа районалда тIоцеве вахъарав филологиял гIелмабазул кандидат, поэт, хъвадарухъан, къогогIанасеб тIехьалъул автор. ГIемерав соназ гьев хIалтIулев вуго Дагъистаналъул мацIазул аслуялъул, гьел лъугьараб куцалъул, нилъер мугIрузда гIемерал миллатал рижараб къагIидаялъул, дуниялъулго мацIаздехун гьезул бугеб хурхеналъул суалазда тIад.",
        "ГIезегIанго соназ цевего гьев хIалтIулев вукIана ДГУялда. Цо вугев вас жиндаса ватIа бокьиларин, жий шагьаралдеги кидаго ячIунарилан чIарай гьелда бухIараб ракIалъ росулъе нахъе гочана Рамазан. ГIолохъанго росги хун, щуго бесдалал хьихьана гьесул эбелалъ.",
        "Рамазан ккола дир эменги. МагIарухъе вахъунилан киданиги ракIбухIичIин абула гьес. Росулъ гьев хIалтIана гIемерал соназ школалъул директорлъунги, завучлъунги, росдал бегавуллъиги гьабуна 1990 соназда росдал ракьал рикьулел гIанасеб заманалъ. ГьабсагIаталда пенсиялда рокъов вуго, жиндирго гIелмиял хIалтIабазда тIад хIалтIулев.",
        "«…ГIурухъ чундул тIурулеб,",
        "Чараб гъалбацI гIадинав.",
        "Анцухъа МахIад чIвайдал",
        "ЧIвараб Анкьаракьалъул сси.",
        "Унго вахъулевани,",
        "Хунзахъа ХIажимурад,",
        "Анцухъдерил МахIадгун,",
        "Гьесул гьудул ГIолавгун,",
        "ГIурусалгун вагъизе…»",
        "Гьеб халатаб Этил ГIалица МахIадиде гьабураб кочIолъ дандчIвалеб буго Колоса ГIоласул цIарги. Нилъеца жакъа бицине буго гьесул къисматалдаса щварал баяназул ва дол гьалдолел къоязул цо-цо лахIзатазул.",
        "Къокъаб ШаригIаталъул заманалда гъазаваталъул нухда ахиралда борхараб хвалчен бортун хадуб ЦIоралъул ва Анкьаракьалъул рохьазда хутIана жеги цIияб пачалихъалъеги мутIигIлъичIел, цере бацIцIадаб нияталда Аллагьасул нухда рагъулел рукIарал, рагъ тун щибниги батIияб иш гьабизе ругьунлъичIел лебалал рагъухъаби, гIужилал кьвагьдохъаби, бахIарзал. Гьезда абула «гIабурикIал» - инги, «хъачагъал» -инги. «ГIабурикIал» руго къадру цIунарал, гIаданлъиялъул гIурхъи бахунарел, загIипазда зулму гьабуларел, бечедал, халкъалъул гъийн кунездаса бахъун рес гьечIезе кьолел чагIи, амма гьезул ишги гъачагъазулго гIадин законалда данде кколаро. Хъачагъ вуго бечелъи мискинлъиялъухъ балагьичIого бокьараб хIалихьалъи гьабун жиндиего санагIалъи гьабулев чи. Абизе бегьула Кавказалъул рагъул заманалдаса нахъе гьеб сверанин лъабго батIияб къагIидаялдеян: гъазават, гIабурикIлъи ва гъачагълъи. Гьаниб бицине буго тIадехун рехсарав ГIоласул ва ГIабдулмажидил ишазул. Гьел киназда гъорлъе кколел абураб суалалъе жаваб балагьулеб гьечIо гьаниб. Гьелда хурхун щивасул букIине рес буго жиндирго пикру. ХХ абилеб гIасруялъул байбихьуда ЦIоралъул рохьазда цIакъ тIибитIун букIана гьеб гIабурикIлъи ва гъачагълъи. Бищунго кIудияб къокъа букIанин абизе бегьула Закатала мухъалъул Лъебелубануса Бакъаязул ГIабдулмажидил. Гьев ГIабдулмажид цевехун, 1918-20 абилел соназда вукIун вуго Закаталаялъул лъелазул полкалъул офицерлъун. 1922 абилеб соналъ гьесул къокъаялъ гьабун буго чанго вахIшияб такъсир – чIвай-хъвеял ва тIадекIанцIиял. Ках мухъалъул Халилбегил рохь абураб бакIалда гьесул къокъаялъ чIвала кIиго багIарармиялъулал, Мухах росулъ бухIула цо коммунистасул мина, аскIоб бугеб Загамалда чIвала росдал советалъул председатель. ГIабдулмажидил къокъаялъ битIахъе сири базабула цIияб тIалъиялъул чагIазда ва сверухъ ругел росабазда. Гьесул къокъа бахчун букIана КIатIихъ жаниблъиялда ругел рохьазда.",
        "ТIалъиялъул чагIаз чанго хIалбихьи гьабула гьеб къокъа гъуризеян хIасил кьоларо. Цо багIаразе кумек гьабурав Гуммет абурав чиясул рукъ бухIизеян хъачагъал лъугьарабго хIалбихьула гьел кквезе. Кинабго Къабахъчоли росу сверун ккола милициялъ ва ЧКялъ. Цоявги ккун, къокъаялдаса кIиго чиги чIван лъутун рорчIула рохьазде ГIабдулмажидил къокъа. Гьел рохьазда ругел цIияб властгун рагъулел къокъабазул гIемерисез квербакъула хадур 1930 абилеб соналъул восстаниялъе. Гьезул 7 къокъаялъул магIарулазул рукIана лъабгоял: Бакъал ГIабдулмажидгун вукIана 3 чи, чекистазул баяналда рекъон, Къабахъчолиялдаса Рамазанил МухIамадил нухмалъиялда гъоркь 5 чи, Талануса ГIуманил ХIасанил нухмалъиялда вукIана 3 чи.",
        "Рохьоре унезул кьерал кколел рукIана аслияб къагIидаялъ пачалихъалъул репрессиязде гъоркье ккарал чагIаз. Гьел репрессиязда гъоркье ккараздаса цояллъун рукIана Лъебеубануса Бакъаязул тухумги, гьел машгьурал лъугьа-бахъинал ккезагIан цереги, хадурги. ЦохIо 1937 абилеб соналъул 1 сентябралда чIван рукIана гьезул лъабго чи: Бакъаязул ГIали (76 сон барав хIажичи), Бакъаязул МухIамадил Нажмудин (24 сон барав гIолохъанчи) ва Бакъаязул Билалил ГIумахан (25 сон, хIажичи).",
        "Гьевго Бакъаязул ГIабдулмажидил заманалда рохьазда терелев чи вукIун вуго Колоса ГIолавги. Гьесулгун пачалихъалъул щиб дандеккунгутIи букIарабали мухIканго лъаларо. Лъала ГIолавгун ГIабдулмажидил бухьен букIинги туснахъалда цадахъ рукIинги. Гьеб гьоркьоблъи ва заман бихьизабулеб кечI буго гъоркьехун бахъулеб:",
        "Кьондол кIкIалахъа ГIоласулин абулел рагIаби",
        "… АхIулев рагIула ЛъаратIа щваян.",
        "Унца вахъун ана вехе ЛъаратIе,",
        "Данди чIван вегьана, чIваяв началникI.",
        "Ассаламу гIалайкум ЛъаратIа наиб!",
        "Гьале дун дов ГIолав, щиб дуй хIажатаб?",
        "ВагIалайкум салам, ГIолав – бахIарчи!",
        "Диени, ГIолав, мун къваригIун гьечIо,",
        "ЧIарахъ началникIас кагътал регьана,",
        "Улкаби кваналев квешав чийилан.",
        "Унца вахъун ана ЧIарахъ хъаладухъ",
        "Ассалам гIалайкум, ЧIарлъул началникI!",
        "ВагIалайкум салам, ГIолав – багьадур!",
        "Мун цIогьор ватила, рештIа чодаса,",
        "Мун хъумур ватила, бахъе гьаб ярагъ.",
        "РештIине рекIараб чуги дир гьечIо,",
        "Бичизе тIад бараб ярагъги гьечIо.",
        "Дунги, беле, вуго магIарул ГIолав,",
        "Нухаялде ине сапар бухьарав.",
        "Шагьра къварилъана, къоринив ккана,",
        "Гьезул чи гIемерлъун, чу бахъун ана,",
        "Гьезул кумек цIикIун ярагъ хIулана.",
        "…",
        "Ассаламу гIалайкум, Бакъазул Мажид,",
        "ВагIалайкум салам, тIинав бахIарчи,",
        "ГIенекке, ле Мажид, диргу бицизе:",
        "Дие къотIун буго абади симир [1].",
        "Ине хутIун буго цохIо анлъго къо.",
        "…",
        "ГIенеккеха, ГIолав, дирги бицине,",
        "Дийги къотIун буго абади симир.",
        "Инзе хутIун буго цохIо щуго къо.",
        "Бехе Даначидул чIахIаял рохьдил.",
        "Дица чу бухьичIеб гъветIгу бугудай?",
        "Эхеди Къабагъчол, гъаб ГIалиабад.",
        "Дилъа бохгу чIечIаб хергу бугудай?",
        "Къаси ургъун руго эниса лъутзи:",
        "Гъарсалъул гъапуял малид гъурана.",
        "РохIатал жабурал махъи тIамуна.",
        "Аллагьги кьоровккун бахъараб къотIи,",
        "Нилъ кIияв хваниги, хвезе бегьлару…",
        "Гьаб кочIолъ рехсолеб лъугьа-бахъиналъул буго халатаб къиса. «Мажидги ГIолавги ЧIар хъаладухъа лъутула, къедалдаса кIанцIарав Бакъазул Мажидил хIетIе бекула, ГIолас гьев гьениса рохьове хъамула, живго теян гIемер Мажидица гьараниги. Гьел кквезе абун хадур лъугьарал милициялъ гъотIода бахъараб цийилан ккун, мадугьаласул гъотIодаги вахъун цIибил кваналев Чомо ГIумар абурав чи чIван рехула, - ян абуна Марияница. Гьел Чомоял руго МацIихъ росулъ ругел «НодочI» тухумалъул гIадамал»- ин хъвалеб буго мунагьал чураяв Къамилухъа ГIумаров МухIамадица. Гьел баянал кьурай Мариянида гьал кескал гурони, тIокIаб лъалеб батичIо. Гьевго ГIумаровас Бакъазул ГIабдулмажидиде рухьинарула гьал рагIабиги:",
        "ЧIалгIараб чIалгIиналъ чIелареб лугъат,",
        "ЛавхIалъул хъоршода хъвайги зикралъул.",
        "Расуласул кодоб къалам гIадинаб",
        "ГIемер кодоб ккураб цебе берданка",
        "ЧIухIал таватазул чуялги рекIун",
        "ЧамцIулги чункараб гьаб КIатIихъ улка.",
        "Цо дагьалъ цеве ДГУ-ялъул студентаз бакIарараб полклоралъул пондалде ваккидал дида талихIалъ батана 1971-б соналъул июл моцIалъ Закатала мухъалда ракIарал кучIдул. Гьебги гьабун букIун буго нилъеда киназдаго гьабсагIат Миллатазул ишазул назирасул хисулев хIисабалда лъалев Зикрула Илясовас. Щиб росулъ лъаларо, гьесда ватун вуго лъикIаланго кучIдул ва халкъияб полклор лъалев ГIисаев ЙахIйал МаллагIиса, 1929 соналъ гьавурав, ва гьесул кIалдисан хъван буго «ГIоласул кечI». Гьесие ракI-ракIалъ баркалаги кьолаго, дица гьаб кечI «Миллат» газета цIалулезда цебе лъолеб буго.",
        "ГIоласул кечI",
        "ГIенекке гIадамал, хабар гьабизин,",
        "Дида бихьанщинаб нужей бицинин.",
        "РекIел гъварилъиялъ бицунеб гуро,",
        "Агъдасгинав ГIарас [2], чIухIрал шагьарал!",
        "Дун жанив сверичIеб шагьар киб бугеб?",
        "Дица чу бичичIеб базар бугебдай?",
        "Элдарил рохьазда [3] дун свердарана",
        "Самалъул улкаби [4] дица чункана.",
        "Эниб Къурелил [5] кинго ракI гъечIо.",
        "Бакъул гурхIел цIакъаб ЦIоралъул тIино.",
        "ЧIухIал таватазул [6] ракIал чурулеб.",
        "Нухаялде [7] инзе сапарги бухьун,",
        "Элдарил чолонив дун щвараб мехалъ,",
        "Данде вачIун щвана Къахлъул [8] бегавул:",
        "Ассалам гIалайкум, тIинав чодулав,",
        "ВагIалайкум салам, Къахлъул бегавул.",
        "Нухаялде унеб, нух кисан бугеб?",
        "Нухаялде унеб, нухги гьаб гуро,",
        "ВитIарав чи унеб доб сапархана [9].",
        "Мун квешав чи ватла, рещтIа чодаса.",
        "Мун цIогьор ватила, биче гьеб ярагъ.",
        "ГIенекке, янгилав [10], дица бицизин:",
        "Чу дуца бахъизе рекIараб гуро.",
        "Ярагъ дуц бичизе борчараб гуро.",
        "Бисмиллагьги цIалун, ханжар бахъана,",
        "Салаватги битIун, цоясда бана.",
        "Дагьаб нахъеги цIан, нухги биччана.",
        "Цо верстул манзилалъ дун щвараб мехалъ,",
        "Цо гьаракь борхана, эл ингилазул.",
        "Кисан щварав лъачIо, лъеберго гIелав [11].",
        "Эзул чи гIемерлъун, чуги бахъана,",
        "Эзул кумак цIикIкIун, ярагъ бахъана.",
        "Бахъулареяб махх бохдуздаги лъун,",
        "Гамбадул [12] кварица квералги рухьун,",
        "Лъабго хъаравулал цадахъги гьарун,",
        "ВитIун виччан тана ЧIар-хъалаялде [13]",
        "Вачумун тIамуна, туснахъ рукъове.",
        "Къваридаб бакIалда кIиго моцI байдал,",
        "Горда гIодов чIана, чIваяв началникI:",
        "ГIенеккея, ГIолав, дица бицинин",
        "Дуе къотIун буго окружной Сибир.",
        "ГIаладул рахь къолеб, къоркъол гьан кунеб,",
        "Дуе хутIун буго щуго къол вагIза.",
        "Дур вихьизе карав гIаданищ вугев?",
        "Дур ритIизе карал кагъталищ ругел?",
        "ГIенекке, началникI, дица бицинин:",
        "Дир вихьизе карав гIаданги гьечIо,",
        "Дир ритIизе карал кагъталги гьечIо.",
        "Дуца Сибир гьавун, ГIолав иневдай?",
        "Бичас хъван батани инеги ккела.",
        "ГIодор малал тункун тIаде вахъана,",
        "КIулачияв [14] вачIун нуцIа рагьана.",
        "Вачун дун тIамуна хъарсалда жанив,",
        "Гьенивги ватана Гулухсав Мажит [15].",
        "Ассалам гIалайкум, Гулухса Мажит,",
        "ВагIалайкум салам, багьадур ГIолав.",
        "ГIенеккея, Мажит, дица бицинин,",
        "Гьабизе ккун буго кIиясго гIакълу.",
        "Рахъизе ккун руго туснахъ рокъоса.",
        "ГIенеккея, ГIолав, дица бицинин,",
        "ГIакълу кин гьабилеб кIиго гъаримас?",
        "ЛахIтугIадин къараб, хобгIадин бецIаб",
        "Хъарсалъул рокъор нилъ ругеб мехалда?",
        "Квердаса канарча [16] сунца къотIилеб?",
        "Бохдуздаса маххал сунца ричIилел?",
        "Хъарсалъул нуцIабал сунца рагьилел?",
        "КIудаб жабурихъан нух кин бахъилеб?",
        "ГIенеккея, Мажит, дица бицинин:",
        "Квердаса канарч кьурумун тIуна,",
        "Бохдуздаса маххал ресалъ [17] ричIана,",
        "Маххулал нуцIабал заруд тункана.",
        "КIудаб жабурихъан [18] нух кIанцIун бахъна.",
        "ВачIая ле, Мажит, щай вачIунарев?",
        "Хъарсалъулго рукъоб бахъараб къотIи,",
        "Гьаниб хвезин бицун, бахъун букIинчIо.",
        "ВачIая ле, Мажит, щай вачIунарев?",
        "ХIетIе бекун буго, хIал дагьлъун буго.",
        "Хварав дихъ балагьун, мун хвезе чIоге!",
        "Нухги битIайги дуй, цIакъав багьадур.",
        "Хъарсалъулго рокъоб бахъараб къотIи,",
        "Гьанир хвезе бицун, бахъун букIинчIин,",
        "ВачIая ле, Мажит, дирго мугъалде.",
        "Низамул зурма пун дастабил ахIун,",
        "Езил къали кIатIун, чабхъен гьабуна.",
        "Дов Чопос-ГIумарил [19] чинал малъидал,",
        "Чапарханаялде дунугъ [20] цIикIкIана,",
        "БуцIа, кечI ва жергъен, тIокIаб ахIларо.",
        "БАЯНАЛ:",
        "1. Абадиялъ, ай даим Сибиралде витIулев вугин.",
        "2. Гьал рагIабазул магIна бичIчIизе кIвечIо.",
        "3. Элдарил рохьал – Кор, Къарби ва Алазан журалеб бакIалда кIкIалабахъ бижулеб букIараб ризаб рохь.",
        "4. Гьебго Элдар абараб бакIалда аскIоб букIараб гьитIинабго улка-ракь – Самухъ жинда абулеб ва падаразул цо чанго росдал жамагIатаздасан жиб гIуцIараб.",
        "5. Къурелиб (гIурус. – Кварели) – гуржиязул кIудияб росу, гьанже шагьар.",
        "6. Таватал – гуржиязул бечедал рагIибилъунел чагIи.",
        "7. Нуха – Азарбижаналда бугеб шагьар, гьанже Шеки-йилан абун лъалеб.",
        "8. Къах – Анкьракьалда КахIиб росдада ва мухъалда абулеб букIараб цIаралъул къагIида. Гьанже гьеб ккола Азарбижан хIукуматалъул КахIиб мухъалъул (Кахский район) тахбакI.",
        "9. Гьаказул нух.",
        "10. Янгилал (гIурус. – «ингоилойцы») – Закатала, Билкуан ва КахIиб мухъазда гIумру гьабулел бакIалъул хъузхъул (гуржиял). Гьел гIемерисел бусурбаби ккола.",
        "11. ГIелав – гIадлу цIунизе тарав чи, «полицейский» магIнаялда хIалтIизабулеб букIана цебехун гьеб рагIи магIарулаца.",
        "12. Габанидул.",
        "13. ЧIар-хъала – Закатала шагьаралда тIасияб рахъалда бугеб, гIурусаз 1830-б соналда бараб хъала ва гьениб жаниб букIараб туснахъ.",
        "14. КIулал жиндихъ цIунулев чи.",
        "15. Гулух (Чинихъ) – магIарулал цере жанир рукIараб росу (гьанже гьел киналго падарлъана), гьев Мажитги магIарулав вугевлъи бихьулеб буго нилъеда. Гьеб гьабсагIат буго КахIиб мухъалъул бакътIерхьуда, Закатала мухъалъулгун гIорхъода.",
        "16. Кверда ралел маххал (гIурус. – «наручники»).",
        "17. Рес – гамачI, гьецIо.",
        "18. Жабур – ганчIил къед, жиб хъалаялда, гьиналда ва цогидал минабазда сверухъ балеб.",
        "19. КъабахчIолиб росулъ буго кIудияб тухум Чопосал абулеб. Гьезул кьибилалъул чи ватизе вуго гьевги.",
        "20. ГIарац.",
        "Исанасеб сон бечедаб буго имамзабазул заманалда хурхарал батIи-батIиял гургинал тарихазе. Гьезда гъорлъги бищунго чIахIияздаса руго ГъазимухIамад имам гьавуралдаса 225 сон ва АхIулгохIтIа рагъал ккаралдаса I80 сон тIубай. Бугониги, гьел чIахIиял лъугьа-бахъинал дандчIвазе жеги заман щун гьечIо, амма тIаде гIагарлъарабги буго цоги нилъер халкъалда кIочонареб къо.",
        "ТIаде щолеб буго иргадулаб Шамил имам ракIалде щвезавиялъул къо – 4 февраль. Гьеб ккола гьалдаса I48 соналъ цебе дунялалда цIар рагIарав нилъер лъабабилев имам хирияб Мадина шагьаралда ракьалдаса арав къо.",
        "КIал бугевщинавги кIалъан, тарихчагIиги рагIуларого…",
        "Гьале, цебесеб гьединабго къоялдаса хадуб сверана цоги лъагIел. Гьеб лъагIалида жанибги дагьлъичIо Шамилил хIакъалъулъ бицунел ва хъвалел чагIиги, гьесул цIаралда сверухъ гьабулеб шура-хъуриги. Хасго жигараб гаргар гьеб рахъалъ букIана интернеталда социалиял гьиназда. РукIана гьел гаргаразде дандеккун чIахIиял лъугьа-бахъиналги. Рохизесеб сипат гьеб киналдаго букIинчIо ва лъугьинчIо.",
        "Сверун, хисун, мекъи буссун инеб буго лъабго имамасул тарих. Бищунго тIибитIараб пикруги буго, гьеб хиса-свериялъе гIайибияллъун «гIалимзаби гурел пикручагIи», ай хъвадарухъабиги, журналисталги, краеведалги, жидерго пикру загьир гьабулел гIадатиял гIадамалги ругин абураб. Батизе бегьула щивасул гIайиб, амма хадусеб иргаялда. Гьеб киналдаго цере-цере ругезда тIад хIур чIолеб гьечIо нилъер гьаб тамашаяб заманалда. Я хIукмаби къотIулезда, я гIелму кодосезда.",
        "РагIулезда рагIун, бичIчIулезда бичIчIун, рукIун ратила цересел саназда гIумруялде рахъарал, Шамил имамасул хобалда цIияб зани лъеялдаса байбихьун, АхIулгохIда рагъаразул «гьудуллъиялъе» сиял раялде щвезегIан тадбирал. Гьеб кинабго ругьунаблъун ккана халкъалда жаниб. Гьел тадбиразул бицунеб гьечIо гьаниб, амма гьединал ишаз байбихьуда лъун букIараб къваридаб сухъмахъ гьересиялъул гIатIидаб шагьраялде сверизабун букIин бихьичIого жакъа рес гьечIо. Ахирисеб лъагIалидаги, жеги цIикIкIун гурони, дагьлъизе ракIалдецин ккечIо гьеб гьереси-шагьраялдаса пайда босулезул къадар.",
        "«ЛъикIлъиялъе гьабураб, кидаго гIадин ккана», - ян машгьурав политикас абухъего буго иш. Гьеб киналъулго гIайиб, тIадехун абухъе, «нухлулазда» ва «гьоко бачунезда» тIаде рехун, иш лъугIиларо. «Гаишникалги» «шагьра лъолелги» добго ишалда церехун инел ругебгIан мехалда, хиса-басиги гIадлуги гьеб суалалъулъги ккезе рес гьечIо. Мисалал гIемерал ратила ахираб заманалдаги, гьаниб гIемер рачинаро, рехсон тела ахIвал-хIал бихьизабулеб кIиго-лъабго мисал.",
        "Соцсетазда, хасго имам Шамилил цIаралда сверухъ, бокьа-бокьараб хъвалеб букIин балъголъи батиларо. Имамасулги цоги тIадегIанал цIаралги лъун, щвара-щвараб къватIибе кьабулел къокъабиги гьурмалги гIемерлъун руго гьенир. Гъоба хъван бихьарабщинаб уябин лъугьарал гIадамаз ва щиб гьениб хъваниги ургъел гьечIел «хIаракатчагIаз», гьай-гьай, квекIен гьабулеб буго битIараб тарих халкъалда жаниб цIунун хутIиялъе. Хвезабулеб буго халкъалъул тарихалда божи.",
        "Гьенир кIал бугев кинавниги чи кIалъалев вугин ккараб хIисаб бугониги, кинго рагIулеб гьечIо тарихчагIи, гIалимзабазул гьаракь, хасго аслияб куцалда жал Шамил имамасда хурхараб тарихалда тIад хIалтIулел тIадегIанал гIелмиял цIаралги даражаги бугел гIалимзабазул. Интернеталда унел бахIсазда гурелги, цоги батIиял Шамилил цIаралда сверухъ унел ишазда хурхунги пикру бицине хIинкъараб бакIалде ккун ругин абизе бегьула гьел.",
        "«Эбел – гIашилтIасей, эмен – «юрист»",
        "ГIемер анкьал-моцIал инчIо дагьаб цебе нилъер цIакъго машгьурав кIиго тарихчиясе, кIиго профессорасе журналистаз цого суал кьуралдаса. Шамилил инсул аслуялъул хIакъалъулъ, ай эменги инсул эменги киса щал рукIарал абун букIана цIехолеб. Цоясе магIарул республикаялъул казияталъе интервьюялда, цогиясе республикаялъул цо телеканалалъе интервьюялда. КIиясго гьеб суалалъе жаваб кьуна машгьураб Жириновскиясул къагIидаялда, гIага-шагарго, «эбел – гIашилтIасей, эмен – «юрист» абун. Цого-цо бичIчIизе бегьулеб пикру букIана кIиясулго, эмен Генув гьавунин абураб. Гьевги Генуса вукIанин гуреб, Генув гьавунин.",
        "Гьебги дица квешаб гьечIеб пикрулъун рикIкIуна, кIигогIун профессорас жиб тасдикъ гьабураб. Щайгурони, ахираб заманалда цIакъго тIадчIун тIибитIизабулеб бугелъул Шамил имам ГIашилтIа гьавиялъул хIакъалъулъ «хIужжа». Гьелда тIадеги, кутакалда жигаралда тIаделъун руго гьел «хIаракатчагIи» Шамил жанив «гьавурал» «имамасул рукъзал» къачIаялде. БитIун абуни, цIидасан ралел руго гьел, багIараб кирпичги хIалтIизабун. Ралелги руго, дагьал цере соназда гIешдерил чIахIиял чагIаз имамасул гIагарлъиялъул букIарабин абун бихьизарулеб букIараб бакIалда гуреб, гIешдерил нухлул доб цояб рагIалда, ай, данде битIараб рахъалда, санагIатаб бакIалда. Гьеб кинабго лъалеб букIун батиларо нилъер профессоразда, букIарабани «Генув гьавунин» абурал рагIабиги абилареб букIун батила гьез.",
        "Гьединал ишалги гьединал гаргаралги цIакъ гIемерлъун руго Дагъистаналда. Квеш ккараб жо буго, гьеб кинабго, ишалги гьерсалги тIиритIиялъе квербакъи гьабулел, жигаралда гьелъул рахъкколел хIаракатчагIи муниципалиялги республикаялъулги даражаялда цIакъго гIемерлъун рукIин. ХIакимзаби рукIа, гIалимзаби рукIа, цоги батIиял хIаракатчагIи рукIа, аслияб жо буго, гьезда жалгоги кIочон толареблъи, гьеб киналдаго сверухъ жалго рихьизаризеги жидеего цIар-рецц гьабизеги ресалги ратулеллъи. Шамил имамасулги, хутIаразулги, тарихияб ритIухълъиялъулги ургъел гьезие ахирисеб иргаялда батизеги бегьула, бугизего бугеб батани.",
        "Имамасул эбелалъул хоб Чачаналъ гуребги, ГIашилтIаги бугин чIезабила гьанже цо-цояз",
        "Араб лъагIалида жаниб жагьилаб куцалда цебе рехун бачIараб цоги суаллъун ккана Шамил имамасул эбелалъул хобалъул суал. Гьеб кидаго букIана Генуб росулъ. Чачаназул цо-цо гIадамаз ГIалисанжи росулъ бугеб Шамилил лъади ПатIиматил хобалда тIад чIван буго мекъаб хъвай-хъвагIай гьабураб зани ва рикIкIунеб буго гьеб хоб имамасул эбелалъул хоб бугилан.",
        "Гьенире араб соналда нилъер гIалимзаби щваралдаса хадуб дол чачанал жалго ритIухъ гьаризе лъугьин, цо къадаралда, бичIчIизе бегьила. Кин бичIчIилеб Генуб бугеб хоб жидеда лъалел цо-цо магIарулал дозда тIад рекъей?",
        "«ГIор щун букIаго цIул бахъе», - ян абухъего, Шамилил эбелалъул хоб ГIашилтIа бугин бихьизабизе хIаракат гьабулелги камичIо. ГIажаиблъи гьабизе бакI гьечIо гьенибги, Бахумеседол хоб батанин абун, цо кинав вугониги жигарав хIаракатчияс, цIияб заниги гьениб лъун, живго вихьизавуни.",
        "Нилъер умумузул гIакъилаб абиялда батана гIайиб кидаго кIудиясда, гIакъиласда, гIелму цIикIкIарасда букIунин абун. Тарих хиса-сверун инеб букIиналъул гIайиб тIолабго халкъалда бугин таниги, лъида щиб гIунгутIи нилъеца гIунтIизабуниги, гIалимзабаздаса жавабчилъи тIаса ккеларо. Дагъистаналда тарихалда сверухъ бугеб ахIвал-хIалалъе, тIоцебесеб иргаялда, гIайибиял гьелги руго. Гьездасан байбихьана тарих жидерго «черхалде тIаде» цIаялъул унти. ГIагараб ракь лъазабулезул (краеведазул) ва хутIарал хъвадарулел авторазул хIалтIи рукIалиде бачинги гьезда бараб буго гIемерисеб. ГIалимчиясул рагIиялдаги ишалдаги бараб букIуна хадусел кьеразул хIаракатчагIазулги пикрабиги ишалги.",
        "Мисалалги руго, цIакъго къанагIатал ругониги, нилъеда цере. Масала, фейсбукалда гIалимчи ШагIбан Хапизовас рачунел къокъабазда бугеб гIадлу-низамги хъвалелъул магIнаги цогидал гьединалго къокъабазда ругезда дадеккуни бихьула кинабго. Цоги гIалим-тарихчIужу ПатIимат ТахIнаевалъ хъвараб гIелмияб макъалаялъ АхIулгохIда рихьдае рарал сияздехун гIемерав чиясул бербалагьи рукIалиде бачана. КамичIо цоги гьединал мисалал.",
        "АхIи-хъуй, гьарулел ишал тIасан рорчIун гIемер ругониги, хIакъикъаталда къиматал, унго-унголъун пайдаял ишал имамазул тарихалда сверухъ къо анагIан къанагIалъулел руго. ГIицIго гьоркьо-гьоркьосел автораз гурони, хIакъикъаталдаги къиматал гIелмиял ва цоги хIалтIаби тарихалъул гьеб къотIелалда хурхун хъвалелги гьечIин абуни мекъаб букIинаро. Тарих бокьулезеги цIалдолезеги заман щун буго, бихьа-бихьаралъе ва рагIа-рагIаралъе «гьура» бачинчIого, жидецагоги дандекквеял гьаризе, батIи-батIиял автораз хъваралде раккизе, лъай гIатIид гьабизе. Хасго, мекъаб букIин лъалеб пикруялъулги ишалъулги рахъ кквечIого тезе ва, лъалареб жоялде лъаларин абун, руцIцIун чIезе.",
        "Фондалъул цIияв нухмалъулесде бугеб хьул",
        "Гьеб сверараб лъагIалил ахиралда Шамилил фондалъул председательлъун жив вищанин рагIизабуна ГIалиасхIаб Хархачаевас. Рохизе ккарал ишал гIемер рукIинчIел гьеб лъагIалил ишазда цIияб гьогьен чIвазабиялъул свери бахъана фондалъул цIияв председателас Унсоколо районалда. Ва, районалъул нухмалъигун цадахъ лъугьун, Шамил имам ракIалде щвеялъул къоялда 4 февралалъ Шамилхъалаялда тадбир тIобитIизе бугилан лъазабуна. ГIемерав чияс лъикIал хьулал гьаруна ГIалиасхIабиде. Хьулал ритIухъ гьаризе тавпикъ кьеги гьесие.",
        "ТIадехун рехсарал хIалтIабазул гIуцIарухъан «АхIулгохI» фондалъ хьуцIилъе хъамун букIараб Шамилил фонд чIаго гьабизе бигьаго букIинаро. Амма, додиналго пайда гьечIел, рихьдае гьарулел, гьереси тIибитIизабиялъе квербакъулел тадбиразде машгъуллъизегIан, хьуцIилъ тIерхьунго лъикIги букIина гьеб фондалъе.",
        "Гьаниб бицараб хабар жидеда хъатIулел гIадамал руго киналго дир гьудул-гьалмагъзаби ва лъикIал гIадамал. Гьезие бокьун, лъан гьабулеб мекъаб ишги гьезул батиялда божизе захIмат буго. Дирги ратила гьезда рихьулел мекъал ишалги пикрабиги. КIалъачIого чIаразулги камиларо. Заман щун буго нилъее киназего абураб хIакъаб рагIиги сахаб пикруги гIадахъ босизе. Гьеб хIакъаб рагIи абизеги. «Гьве хIапдолеб букIина, сапарчагIи нухда ина», - ян абухъе, имамзабазул тарих биччан тани, хIакъ батила ва нагIана щвела, тIоцебесеб иргаялда, тарихчагIазе гIалимзабазе, гьезда цадахъ хутIарал хIаракатчагIазеги.",
        "Шамил ГIашилтIа гьавичIо",
        "Ахиралда цо къокъаб баянги кьела. Шамил имам ГIашилтIа гьавичIо. ГIашилтIа гьечIо имам жанив вукIарав минаги. АхIулгохIтIа жийго шагьидлъилалде цебе Шамилие эбелалъул яцалъ васигат гьабун тарал рукъзалин абулеб бакIги доб 1839 соналдаго чIвадназде сверизабун букIана, Шамил киданиги гьениве вуссинчIо ва жиндие щвараб рател хIисабалда гьеб бакIги гьес цIи гьабичIо. Жеги цебе, ГIашилтIеги гочун, имамлъи гьениб гьабулеб мехалдаги Шамил вукIинчIо гьеб бакIалда минаялъув. Гьеб росулъ букIана, хас гьабун, имамасе къачIараб кIудияб мина-азбар. Гьеб букIараб бакI лъалев чиги ГIашилтIа гьечIо ва хутIун вукIинчIо цебесеб гIасруялъул авалалдасанго. Гьеб имамасул «кIалгIа» жеги I837 соналдаго генерал Фезил бетIерлъиялда гъоркь росу бахъарал гIурусаз, букIараб сипат лъалареб куцалда, ганчIида гамачI течIого, щущахъ биххизабун букIана.",
        "Имам Шамилил дурц Гъумекиса ГIабдурахIманил хъвай-хъвагIаязда рекъон Кьохъа Салман вукIана фикъгьиялъул ва риторикаялъул (гIилму фусхI) лъикIав гIалим. Нилъер заманалде щвезегIан гIемер хIалтIаби цIунун хутIичIо Кьохъа Салманил. Гьезда гьоркьоб рехсезе бегьула «Хашиййа хашат ан ал-хилал халат ан ал-милал» абураб суфизмаялда хурхараб хIалтIи. Гьениб шархI гьабун баян кьолеб буго тассавуфалда хурхарал гIемерал терминазе. Аслияб къагIидаялда руго грамматикаялъул ва стилистикаялъул баянал. Тарихалъул ва археологиялъул интитуталда цIунун буго 1854 абилеб соналъул 22 абилеб ноябралда хъварал гьел хIалтIабазул копия. Гьел руго цогидал тIахьаздаса хъван цIунарал. ГIемерго машгьураб буго Кьохъа Салманил мугIалимлъиялъул хIаракатчилъи. Гьеб тасдикъ гьабулеб хъвавул материалаз. Цо тIехьалда тIад гьабун буго хъвай-хъвагIай даргиязул Урцаки росулъа ИсмагIилил вас МухIамадица гIелму цIализе байбихьана «Кьохъа Салман устарасда цебе»-ян 1694-95 соналда. Гьелъ нугIлъи гьабула Кьохъ росулъ ХVII-XVIII гIасрабазда гIемерисел МагIарухъ церетIурал гIадамазе лъай кьураб лъикIаб мадраса букIиналъе.",
        "Живго Кьохъа Салман хвараб заманалда хурхун руго батIи-батIиял хъвай-хъвагIаял. ГIемерисел руго цоцада данде кколарелги. Цо хъвай-хъвагIаязулъ бихьизабун буго 1147 с. (1734-35с), цогидалъуб – 1144/1731-32 с, цогидалъуб тIубанго нахъегIан 1167/1753-54 с. Ахирисеб хъвай-хъвагIай щун буго ХХ гIасруялъ данде гьабураб ТIелекь росдал мажгиталда цIунараб хъвай-хъвагIаялдаса, гьениб буго «Салман хвана 1167/1753-54 соналъ» абун. Амма гIемерисел исламияб гIелмуялъул гIалимзабаз Салман хвараб заманалхун бихьизабулеб буго 1144/1731 с. Гьанжесел гIалимзабазул гIемерисезги гьеб къо-моцI чIезабула, гIицIго А. ШихсагIидов гьетIулев вуго 1734-35 соназде. Кинабго рахъ хIисабалде босун битIараблъун рикIкIине цIикIкIун рес буго Мансур ХIайдарбеговас рачунел хIужабазул ва хъвай-хъвагIаязулги. Гьезул цоялда буго Аргъваниса Фахрица гьабураб «Хвана машгьурав гIараб гIелмуялъул гIалим Кьохъа КIудияв Салманил вас ГIалил вас Салман, гьижрияб тарихалъул 1144/1731-31 абилеб сон.",
        "Кьохъа СултIанмухIмадихъе батараб гIараб грамматикаялъул «Унмузадж» тIехьалда тIад хъван буго гьеб квералъ хъванин 977/1569 с. Кьохъа Салманица абун. Цогидаб тIехьалъул ахиралда хъван буго гьеб библиотекаялда тIехь хъванин Кьохъа КIудияв Салманица 1576 соналъ абун. Гьел ва цогидал хъвай-хъвагIаязда мугъчIвай гьабун Мансур ХIайдарбеговас хъвалеб буго Кьохъа Къасимил вас Салман абурав чи вукIанин гIумру гьабун 984 соналъ абун.",
        "XVI и XVII-XVIII гIасрабазда гIумру гьабун рукIарал гIалимзабазул ва хъварал хIалтIабазда ва хъвай-хъвагIаязда балагьун лъалеб буго кIиго гIалим Салман вукIаравлъи ва цоясул кIудияв эмен цогидав вукIаравлъиги. Гьединлъидал кIинусгогIан соналъ Кьохъ росулъ букIана фикъгьиялъул ва грамматикаялъул гIалимзабазул тухум. Жакъасеб Кьохъ росу гIуцIун букIана сверухълъуда букIараб 7 гьитIинаб росдадаса. Гьел руго: Бакъдаб, ЩулалъулгохI, Халъалагъоркь, РосогохI, Росолъ, Беччата и Ишукь. ГIортIаколо росуги буго БеччатIа ва Ишукь росдада цадахъ букIараб росу.",
        "ГIага-шагарго ХVI гIасруялда гьел росабиги реххун тун лъугьун букIана Кьохъ ва ГIортIаколо росаби. Биценазда рекъон Кьохъ букIун буго 9-10 тухум. Щибаб тухумалда рукIун руго жидерго цIаралги, цоял умумузул цIараздаса, цогидал иш-пишаялдаса лъугьарал: Тархъанчулал, Дибирчулал, Нурилал, Идирисилал, Салманилал, ГІумаханилал, КъебедгІалилал, ГІалимчилал, ЛатІипилал.",
        "XVI гIасруялде щвезегIан БеччатIа, Ишукь росабазда ва хутIарал ГIанди-гIоралъул цояб рахъалда ругел росабазда гьоркьоб кьо букIун гьечIо. Гьеб заманалда бан буго гIуруда тIад цIулал кьо. Гьеб букIун буго гьабсагIат кьо бугеб бакIалдаса 200 метраялъ тIадегIан бакIалда. Гьеб кьо бан хадуб кьун буго росдае цIияб цIар Кьохъ (Кьодухъ абураб рагIиялдаса бачIараб). Гьеб кьо баралдаса нахъе цебе тIуна росу дармица, Кьохъ лъугьана Аваристаналъул нуцабазул тазбакI Хунзахъ – Болъихъ ва гьенисан сверун Жаниб Буртиялъ (Ичкерия) ва ТIад Бурти (Чаберлой) гьелги аваразул нуцаллъиялда гъорлъе унаан, гьел бакIазе дармил ва экономикаялъул центрлъун. Гьеб кьо базегIан цIакъ хIинкъи цIикIкIараб ва квешаб сухъмахънух букIун буго ГIанди-гIурул рагIал ккун.",
        "Наслу",
        "ХХ гIасруялда бищунго машгьурав ва рагIи билъарав чилъун Кьохъ росдал гIалим СултIан–МухIамад вукIанин абизе бегьула. Гьес кIудияб асар гьабуна росдал рукIа-рахъиналъе. Бицуна гьес аслияб хIаракатчилъи байбихьанин 1970 абилел соназдаян. Аслияб масъалалъун гьес цебе лъуна доб заманалда ссиялда букIараб ва тIибитIараб гьекъолдиялда данде рагъ. Жиндирго динияб хIаракат",
        "бащдаб балъго гьабуниги гьеб рахъалъ кIудияб иш гьабун буго СултIан-МухIамадица. Росдал гIадамаца бицанихъе цебе, 1970 абилеб соналъ КIал биччан къоялъ 40 ящик гIаркъил гьекъолеб букIун батани, 10 соналда жаниб 1980 абилеб соналъ росулъ гIаракъи гьукъун букIана. Гьединго гьукъун букIун буго хъалиян бухIиги. Амма аслияб гIакъиллъи ва баракат СултIан-МухIамадил абун кьахъадерица рикIкIуна 1990 абилел соназда гьес кьураб гIакълу. Кинабго росдал ваучеразухъ росдае пихъил завод босеян лъазабун буго гьес гIадамазда. Кьохъ буго ГIанди ва Авар гIурул рагIалда ругел киналго росаби гIадин пихъидалъун гьарзаяб росу. Масала Болъихъ ва цогидал бакIазда пихъил заводал къарабго Кьохъ гьаб сагIаталдаги буго гIолохъанав Москваялда цIалун вахъарав гIолохъанчияс нухмалъи гьабулеб пихъил завод. Гьелъ росу хьихьулебги буго. Заводалъ нухазе, лъим бачине ва цогидаб хIажаталъуб росдаеги кумек гьабула.",
        "МугIалим ва вакьад ГIободаса ШагIбан-къади ва гьесул яс",
        "МагIарулазул тарихалда руччабаз гьарурал бахIарчиялги цIар рагIаралги ишал гIемер руго, гьездаго гьоркьор руго Надиршагьасулгун, хадуб гIурусазулгун рагъазда АхIул-гохIда ва цогидал бакIаздаги руччабаз бихьизабураб гьунаралъул биценал. Амма гьезул гIемерисезул цIарал лъаларо. Лъалезулги нагагьги бицунаро. Гьединал биценал жеги дагь руго гIараб цIали гьабурал ва гьезда жаниб бихьиназулгун бох бухьун гьунар бихьизабурал руччабазул хIакъалъулъ. Гьединалги рукIана ва гьезул цояй йикIана цIар рагIарав ГIободаса ШагIбанил хъизаналда гьоркьой гьаюрай ва гIурай, хадуса Кьохъа Салмание росасе кьурай ва гьение яхъун чIарай, ПатIиматин абурай гIалимчIужу.",
        "Гьелъул эмен вукIана XVII гIасруялда МагIарухъ гIелмуялда, пачалихъияб гIуцIарухъанлъиялда гIемерал машгьурал ишал гьарурав цIар рагIарав гIалимчи – ГIободаса ШагIбанкъади. Доб заманаялъул гIелмуялда кIудияб бакI ккуна гьесул лъималазги. Гьесул рукIана МухIамад, МалламухIамад, НурмухIамад абурав лъабго васги, ПатIимат абурай нилъеца бицен гьабизехъин бугей ясги. Гьелда букIана ГIарифат абураб тIокIцIарги. Жиндирго лъималазе киназего инсуца кьуна цин рокъоб лъикIаб лъай ва хадур цIализе ритIана Дагъистаналъул машгьурал гIалимзабазухъе. Гьезул цояс хадуб Хунзахъ ханзабазул кIалгIаялда инсул бакI ккуна ва киналго гьесул лъималазда рекIана Къадиязул абураб тIокIцIар. ШагIбанкъадида цеве цIалулев вукIана гIалимчи Къудукьа Мусалавги. ГIага-шагарго вацазулалда релълъараб букIана яцалъулги къисмат. Инсуда ва росдал машгьурал гIалимзабазда цебе лъай щварай гьелъ кватIичIого бихьизабуна жийго жиндаго чIун цIалдезе, гIелмуяльул захIматал суалал ричIчIизе, гьезул гъварилъуде яккизе кIолей чIужу жийго йикIин.",
        "Гьанже заманалъул гIорхъодасан гьелъул заманаялъухъ балагьани бихьула лъай босизе къасд ккарай, гьунар бугей чIужугIаданалъе щибниги квалквал букIинчIолъи. Гьеб букIана Дагъистаналда, хасго магIаруллъиялда, гIараб гIелму гIатIидго лъазабизе ва хIалтIизабизе лъугьараб цIияб заман. Къудукьа Мусалав гIадав ва цогидалги гIалимзабаз Дагьистаналъул бусурбан гIелмуялда гIараб мацI лъазабиялда ва тIибитIизабиялда, академик Ю. Крачковскияс абухъе, ренессанс байбихьараб заман.",
        "Гьелде тIадеги жеги шаригIат тIибитIун букIинчIолъиялъ аваразул ханлъиялда чIужугIаданалъ тIадегIанаб бакI кколеб букIиналъ, бихьулаго чIужугIаданалъул къадруги эркенлъиги тIадегIанаб даражаялда букIун буго, гьеб нилъеда хадубги бихьила. Биценалда рекъон ПатIимат йикIун йиго чорхода йорхатай узданай, берцинаб гIамал-хасияталъул гIадан. Нахъе хутIун нилъехъе щвечIониги, гьарулел рукIун руго шигIраби ва назмаби. Жиндирго квералъ цIакъ берцинго хъвараб гьелъул кIудияб Къуръан буго жеги нахъе хутIун. ГIелмуялда гьарурал ишазул бицани гьелъ цIалун руго бишунго захIматал гIелмаби – логика (мантIикъ), грамматика, хIисаб гIелму ва цогидалги. Рехсарал гIелмабазда тIасан лъилгунги бахIсал гьарулеб, жиндирго пикру цIунулеб букIун буго. Гьелъул гьеб рахъ бихьизабулеб чанго бицен хутIун буго нахъе.",
        "XVIII гIасруялда Хунзахъ гIадатлъун лъугьун букIун буго (Хунзахъги ГIободаги росабазда гьоркьоб 6 км буго), анкьида жаниб щибаб базар къоялъ тIалъиялъул гIалимзабиги ракIарун батIи-батIиял гIелмуяльул суалазда тIасан бахIсал тIоритIулеб. Щибаб анкьида жаниб рекIун чодагун жеги гIолохъанго йикIаниги, IIатIиматги унаанила гьение ва бихьиназда гьоркьой бахIсазулъ гIахьаллъулаанила, ккараб мехалъ, кIалъазеги яхъунаанила. Цо нухалъ кIалъазеги яхъун, жаваб кьолаго гьелъул щаклъи кканила жийгоги данделъаралги ритIун рукIиналда. Бакъанида чодаги рекIун росолъе тIад юссунаго гьей росдал мажгиталде анила ва горда цебе чуги чIезабун цIалагIоркьалъ цIулал гордоялда кIутIанила дибир къватIиве ваккизавизе. Гордоги рагьун, дибир къватIиве ваккарабго, гьелъ абунила: - МахIали бегьани щибан дихъе цо щаклъи ккараб суал бугин.",
        "Дибирас бегьун бачIараб тIехьги кодобе босун, чодаги рекIахъего, беганила гьеб ва къваригIараб бакIги цIалун абунила: - ЙитIарай йикIун йиго дун, - илан. МахIалиги дибирасухъе бегьун рокъое анила. Лъаялдеги гIелмуялдеги гьелъул букIараб рокьиялъул бицуна гьей Салмание росасе иналъул хIакъалъулъ нахъе хутIун бугеб хабаралъги.",
        "Салман вукIун вуго Кьохъ росулъа ГIободе мадрасалда цIализе вачIарав куц-жинс бугев гьайбатав гIалохъанчи. Гьесие йокьун йиго ПатIимат. Ва чияр росулъа вачIарав мутагIиласе цIар арав гIалимчиясул яс абизе захIмат букIаниги Салманил тавакал гIун буго гьей гьаризе, ШагIбаницаги гьелъул вацазги рагIи кьун буго. Ва гьале тIаде щванила бертин гьабулеб ва гьей рокъое кьолеб къо. Бертин лъугIун хадуб къаси бахIаравги бахIарайги аскIор хутIаралго Патиматица росасухъе цо кагъатги бегьун абунила: — Гьелда ругел суалазе жаваб кьечIого дида аскIове мун къаларевха, - ян.",
        "Кагъатги босун балагьанила Салман суалазухъ. Ругилаха вачIинахъего тIахьал цере росун хъирщадичIого жаваб кьезе кIоларел суалал. Щиб гьабилеб, мутIигIлъизе кканила. Сордоялъ хъирщанила гьес тIахьал ва бакъбаккараб гIужалда лъадухъе кагъат бегьанила: -Ма, ясай босе жаваб- анги абун.",
        "Хадусеб заманалда росгун цадахъ Кьохъе ун гьениб ун буго гьелъул гIумру. ГIезегIан лъималги рукIун руго гьезул ва гьабсагIатги Кьохъ руго гьезул наслуялъул гIадамал ва гьездаго гьоркьов машгьурав гIалимчи СултIанмухIамад-хIажиги. Салманги ПатIиматги гIумру халатал чагIи рукIун ратизе руго, нахъе ругел баяназда рекъон Салман хун вуго Дагьистаналде ираназул Надир-шагъ тIаде кIанцIилелде кIигогIан соналъ цеве, 1739-1740 соназ. Гьелде щвезегIан чIаго йикIун йиго ПатIимат - ГIарифатги. ПатIиматил машгьурлъиялъул хIакъалъулъ цоги бицен хутIун буго нахъе, гьеб бухьараб буго XVIII гIасруялда Дагьистаналда машгьурав Багъдад ГIали абурав гIалимчиясда.",
        "Багъдад ГIали вукIун вуго, гIарабазул букIараб гIадаталда рекъон, Багъдадалдаса нилъер Дагъистаналде гIараб мацI, дин малъи, гIелму тIибитIизаби мурадалда мадрасаги рагьун хIалтIизе витIарав чи. Гьев витIун вукIун вуго ГIиракъалъул лъай кьеялъул министрас (Низамул мулк) дунялалъул цогидал бусурбабаз гIумру гьабулел улкабаздего гIадин. Багъдад ГIали чIун вуго Таргъуялда, рагьун буго хадуб цIакъ машгьурлъараб мадраса. Ва кисанго рачIарал Дагъистаналъул гIолилазда къуръан-хIадис, динияб гIелму малъизе байбихьун буго, цогидал бакIазда мадрасазул хIалтIуда хадуб халкколеб, гIалимзабазулгун лъайхъвай гьабулеб букIун буго, живгоги унев вукIун вуго росабалъе хал-шал гьабизе. Гьедин ккун буго гьесул лъай-хъвай ШагIбан-къадиясулгун, гьесул ясалъулгун ва цинги хадуб живго хвезегIан гьел гьайбатал гIадамазулгун гьудуллъиялда вукIун вуго.",
        "ГIарабазул гIалимчиясе цIакъ рекIее гIун йиго ПатIимат – ГIафифат (гьесцин гуребдай гьеб кIиабилеб цIар лъун букIараб?). Гьес гьелде кучIдулцин гьарун рукIун руго. Гьес гIажаиблъи гьабулеб букIун буго гIарабаздаса рикIкIадаб улкаялъул чIужугIаданалда бацIцIадаб гIараб мацI ва гIараб гIелму лъалеб батиялда. Диналдеги гIелмуялдеги мугIрузул улкаялда цIакъго кIудияб къасдги щавкъги бихьараб мехалъ, гьев гIемер щолев вукIун вуго Хунзахъеги ГIободеги. Ва ахиралдаги гьениве вахъун вуго, хобги гьесул ГIобода рагIула. ПатIиматиде гьабураб Багъдадиясул кечI нахъе буго, буссинабун печаталда бахъизе бегьила гьеб. Киназго рикIкIунеб буго ШагIбан-къадиясул, гьесул лъималазул ва гьездаго гьоркьоб ПатIиматилги ва цогидал гIабадерил гIалимзабазулги таманабго гIелмияб ирс букIанилан. Профессор С. ХIайбулаевас бихьизабулеб букIахъе, гьез киназго хъварал цIиялги басриялги тIахьал ва асарал, гьездаго цадахъ мажгиталда букIараб бечедаб библиотекаги, кинабго хIарп нахъе течIого большевиказ диналде гьужум гьабизе байбихьараб 30 абилел соназ тIагIинарун руго. Гьединлъидал кIудияб Къуръан гурони ПатIиматица квералъ хъвараб батIияб тIехь жакъа нилъехъ гьечIо.",
        "Амма бищунго халатаб, захIматаб ва хIалхьи толареб пикру Кавказалъул хIакъалъулъ тарихалъулъ ва культураялъулъ бижана ва хутIана, имам Шамилил заманалда хурхун. Гьесул къеркьей лъугьанин абизе бегьула роценлъун, гIисинал миллатазул гIунгутIаби тIатинарулел ва гьебго заманаялъ тIолго гIаламалде бугеб  ахIилъун.",
        "Эркенлъиялъул пикруялде тIаде Россиялъул ва Европаялъул бичIчIиялъулъ Кавказалъул асар жубана.",
        "1834 соналда Шамил вищула имамлъун, амма гьес инкар гьабула имамлъиялдаса, гьелъул бугеб кIудияб жавабчилъи бичIчIун. Гьесда чанго нухалъ нахъеги гьарула имамлъи гьабейилан, иргадулаб гьединаб гьари ва хIукму, гIемер ургъелал ва пикру гьабун, гьес къабул гьабула ва Шамил имамлъун вахъуна. Гьелдаса байбихьана Кавказалъул кIудияб къиса.",
        "Халатбахъараб заманаялъ хъвадарухъабазул ва гIалимзабазул кIвар буссун букIана гIицIго гьелде ва архиваздасангун хасал даптараздаса къватIире рахъарал тарихиял документаз ва хъвай-хъвагIаяз бихьизабуна Шамилил цевехъанлъиялда гъоркь гьабураб Кавказалъул халкъазул бахIарчияб къеркьей, ва гьединго мугIрузул халкъазул жамагIаталда жанир кIвар бугел хиса-басиял лъугьун рукIинги.",
        "Имамасул гIумру бикьизе бегьула кIиго бутIаялде.",
        "ТIоцебесеб бутIа, гьев рагъухъанлъун ва пачалихъияв хIаракатчилъун вихьизавулев, рагIалде бахъана 1859 соналъул августалда. Тарихалда гьеб хутIана талихI къараб ва бахIарчияб заман хIисабалда – гьелъул гьумерлъун имам Шамилги вуго.",
        "КIиабилеб бутIа байбихьана Гъуниб ва рагIалде бахъана ГIарабиялда. Гьеб буго гIицIго гьесул гIумру, букIараб, араб заманалъул, гIумрудал, хъизамалъул букIинеселъул, рухIелазул, ургъелазул ва пикрабазул цIураб. Гьеб заманалда гьесул аслияб мурад букIана хIежалде ин. Рехсараб заманалде Шамилил цIар дунялалъулго тарихалда хъван букIана.",
        "Шамилил хIакъалъулъ тIаса-масаяб пикру бугел цо-цо данде чIараз тамашаяб куцалда тIадчIей гьабула имам Гъунив хвезе кколаанин.",
        "Щайха хвечIев Шамил Гъунив?",
        "1830 соналъул хасало, имам ГъазимухIаммадил аскаралъулъ вукIаго, Хунзахъе гьабураб чабхъадул заманаялъ, чанго гъазаватчагIигун цадахъ Шамил чанго сверун ккола. Гьеб букIана Кавказалъул хадусеб тарих тIубан батIайиса ккезе рес букIараб лахIзат – Шамилил гIумру зараялда бан хутIун букIараб. Амма Шамил чIаго хутIана.",
        "Щайха гьев хвечIев доб къоялъ?",
        "1832 соналъул хаслихъе Генуб къварилъухъ рагъ лъун бугеб заманалда, Шамил ГъазимухIаммад имамгун цадахъ къеркьелев вукIана гIурусазул аскаразда данде. Гьеб рагъулъ хвана имам, Шамилин абуни чIаго хутIана, хочоцаги ворлъун, бида вецIцIулев. ГIадамаз абулеб букIана, гьединаб ругъунгун чи чIаго хутIуларин, амма Шамил чIаго хутIана.",
        "Щай гьев гьеб къоялъ хвечIев?",
        "1839 соналъул риидал АхIулгохIда Шамилида ва муридзабазда бихьана сверун ккураб заманалъул киналго къварилъаби. Хвана гьесул чIужу ва гьитIинав вас, кIудияй яц, имгIал, ва гьес къурбанлъун гьавуна жиндир кIудияв вас Жамалудин, аманатлъун гIурусазухъе кьун, жиндир муридзаби хвасар гьариялъе гIоло.",
        "Жинда сверухъ бугеб, чи валагьизе хIинкъараб хIал бихьун, гьес жиндиегоги гьарулеб букIана гIажал: анкьго сон барав васгун цадахъ гулла-хер тIаде балеб бакIалда чIун вукIунаан гьев, цониги гулла жинда щвелародайин хьулалда.",
        "Щай гьев гьеб къоялъ хвечIев?",
        "ГIурусазул рагъулаб тIалъиялъ чанго нухалъ лъазабун букIана Шамилил бетIералъухъ багьа. Сардилъ тIаде кIанцIарав цо залимгун къеркьон, имам лъукъ-лъукъун вукIана ва гьес кIудияб захIматалда чIвана тIаде кIанцIарав тушман. Имам чIаго хутIана, захIматал ругъналги щун.",
        "Гьеб къоялъ щай гьев хвечIев?",
        "1859 соналъул август моцIалъ сверун ккураб Гъуниб Шамил ва гьесул муридзаби хвалдаса чанго галул манзилалъ гурони рикIкIад рукIинчIо. ГIемерисел ахирисеб рагъ гьабизе хIадурал рукIана. Амма имам гьел къваридал лахIзатазги пикруялда вукIана жиндирго халкъалъул, гьелъул къисматалъул. Гара-чIвариязде гьев ана, ахIвал-хIал хисизаби мурадалда.",
        "Щай гьев хвечIев гьеб къоялъ?",
        "Кавказалъул рагъ лъугIун, Калугаялда вугеб заманалда имам захIматго унтун вукIана, амма гьев, яхI гьабун, хIал лъазе толарого вукIана. Гьенир хвана гьесул  хъизан-агьлуялъул чагIи, гIемерал унтун рукIана, живго Шамил херлъулев вукIана, хIежалде ине анищазда. Гьесул ботIролъа кидаго унеб букIинчIо лъедерлъараб жиндир хъизаналъул букIинесеб кин ккелебан абураб пикру.",
        "Гьеб заманалда щай гьев хвечIев?",
        "Шамил киданиги вахчичIо хвалдаса. Гьелъие нугIлъи гьабула гьесул кьалул гIумруялъ, черхалда рукIарал рикIкIен гIемерал ругъназ. Кьалул кор бокьарал рагъазулъ гьесда сверухъ холел рукIана гьесул муридзаби, наибзаби, гIагарал, амма хвалица живго Шамил восулев вукIинчIо.",
        "Гьев релълъунев вукIана Халид бин Валидида, Аллагьасул нухда хвезе гъираялда, рагъул кор бакараб бакI бихьун, цеве кIанцIулев вукIарав ﷺ Аварагасул асхIабасда. Гьесул черхалда букIун гьечIо ругънал гIуж гьечIеб хъатгIанасебцин бакI. Амма Аллагьас гьесие хъван букIун буго, лъикьаго къечIого, жиндирго бусада хвезе. РикIкIен гIемерал ругъналгун бусада вегун вугев гьесда щвезе гIадамал рачIиндал, гьес гIарз бахъулеб букIун буго, нус-нус рагъулъ гIахьаллъарав жив гьанже бусада вегун холев вугилан.",
        "Гьединго Шамил имамасе хъван букIун буго, боркьараб рагъда гуреб, хIурматаб бугониги чIамучIаб асирлъуда гуреб, кидаго анищ букIараб, щибав муъминчиясда тIадаб борчги тIубан, хирияб Мадинаялда, ﷺМухIаммад авараг вукъараб бакIалда жиндир тамашаяб гIумру рагIалде бахъинабизе.",
        "Гьениб, Мадинаялда, бигьа гьабун къана нуцIа тIолго дунялалъул тарихалде мухIканго жиб босараб Шамилил къарнуялде. ГIадамаз тIовитIулев вукIана инсан, тIолго инсаният багъаризе гьабурав, наслабазе гвангъараб лъалкI нахъе тарав, хъвадарухъабазеги, философазеги, композиторазеги, политиказеги бечедаб хазина тарав. Гьелда тIад ургъун, гьесул гIумрудул нухалъул жакъа къоялъги хъвалеб буго гьез.",
        "РикIкIада Мадинаялда ахиралде щвана Кавказалъулго имам, кIудияв Шамилил заман. Гьев тIовитIана, гIадатияв чи кинигин, гIадатияб куцалда, хабада гIадатияб гамачIги лъун. Жиндирго тарихияб даптаралда Къарахъа МухIаммад-ТIагьирица гьелъул хIакъалъулъ хъвалеб буго: « Шамилие рахIат щвана», - абун.",
        "Гьедин рагIалде бахъана магIаруласул хIикматаб гIумру, Генуб росулъ байбихьараб ва хирияб ракьалда, ГIарабиялда ахир щвараб.",
        "Шамил чIагояв заманалдаго гьесул цIар сверун букIана биценазде. Гьесул гIумрудулъ рукIана гIемерал бергьенлъаби ва къеял, рорженал ва гъоркье рорти, рохалилал икъбалал ва талихI къарал камиял. Амма гьелда киналдаго цадахъ гьев чи кидаго ритIухъав вукIана жиндирго бербалагьиялъе, киналго захIмалъаби, хIалбихьиял гьес къадруялда къабул гьаруна. Гьев вукIана доб заманалда такрарлъи гьечIеб пачалихъияб гIуцIи Кавказалда гIуцIун бажарарав чи. Доб гIасруялда гьеб букIана гIемерго цебетIураб ва гIадамазе хIажатаб чIезабулеб пачалихъ, гьединаб улка гIуцIизе кигIан мукъсанал ресал рукIаниги. Унго-унголъунги гьев вукIана пачалихъияб пикру бугев чи, гьесул реформабаз халкъал цолъизарулел рукIана, тIолго Кавказалъулаб пикру бижизабулеб ва тартибалъулгун ихтияразул бичIчIи кьолеб букIана гIадамазе гьес. 1859 соналде щвезегIан бахIарчияб къварилъиялъул цIураб гьесул гIумру дагьабги къварилъана Гъуниб ккаралдаса хадуб.",
        "Цоязе Шамил вуго реццалъул кучIдул хъвазе бугеб рес, цогидазе - хIакъирал рагIаби абизе багьана. Тарихияб цIар кIудияб бугогIан гIемер рукIуна гьев чиясул рахъалъ харбал, гьев вичIчIизеги захIмалъула, захIмалъула ричIчIизе гьесул ишал, гIадатиял роценазда данде кколарел.",
        "Шамилил кIвар ва къимат борцине бегьула, гIицIго тIолго дунялалъулал тарихиял цIадирабазда гуребги, иншаАллагь, Къиямасеб къоялъул цIадирабаздаги.",
        "Амма Шамил имамасе хIажат гьечIо рорхатал гIарасал, бищун лъикIаб ва кIудияб гьесул хIурмат гьабилъун букIинаан гьесул амрабазе мукIурлъи.",
        "«Гьесул рагъул махщалидаса къечIеб, хIикматаб къисматалъ жиндехунго цIалел рукIана культураялъул ва литератураялъул церетIурал пикраби. Дунялалдаго цIар рагIарав ва гьелда цадахъго инсанасул рес къотIиялъул кIкIалал ахаде щварав гьесул гIумруялъухъ ралагьулел рукIана, гIажаибал цIигьариязул рахасалъухъ кинигин.",
        "Гьедин букIана АхIулгохIдаса хадубги, гьедин букIана Генуб къварилъухъ ккараб рагъдаса хадубги, гьедин букIана Гъуниб магIарда асирлъуде ун хадубги: кив-кивниги гурев, хирияб Мадинаялъул ракьалда хвана чIагояб биценлъун лъугьарав, жиндир таватур кибго тIибитIарав гьев инсан. Шамилил къеркьеялъ рижизарурал «нагIана батаял» суалал, гьесул замана тун, къватIире рачIана.  Гьев къеркьезе тIамураб «тIадегIанаб магIна» кIудияб батана гьесул гIумруялъул нухалдаса, жибго XIX гIасруялдаса. Гьеб магIнаялъ цере лъолел руго миллиябгун рухIиял хиса-басиял, зулмуялда данде къеркьеялъул хIурият, битIун ричIчIарал халкъалъул пикраби, къасдал ва заманаялъ балеб ахIуда данде кьолеб жаваб. Халкъалдехун лъикIаб бербалагьи цIунизе Шамил имамасе кумек гьабуна гьесул гIамалалъ, гIумру цогидазе гIоло кьезе хIадурав вукIиналъ ва жиндирго хIажатал цогидазулаздаса цере ккезарунгутIиялъ»",
        "Шамил имамас ва гьесул рагъухъабаз жидерго къеркьеялдалъун империялдаса тIалаб гьабуна тарихияб, жидее хасиятаб, гIадатияб магIарулазул рукIа-рахъин цIуни, гьелъул адаб гьаби. Гьелдалъун тIалъиялъ къабул гьабуна улкаялда хаслъи цIунизе ккей, халкъазул тарихияб хазина ва гIадатал рикIкIине ккеялъе мукIурлъана. РукIанадай жеги гьединал халкъал, империялда гъорлъе гьедин «ракълида» арал ва жидее гьединал ихтиярал щварал?",
        "«Тушбабазухъе асирлъуде ккарав Шамил имам Аллагьас цIунана гьезул рахъалдаса хIакъирлъиялдаса. Гьез хIурматалда, адаб гьабун, щвезавуна имам жидерго тахшагьар Петербургалде. Аллагьас хвасар гьаруна, имам гуревги, гьесул хъизанги…. Гьелда тIадеги, ТIадегIанас гьел гьесизаруна, рецIел тIалаб гьабичIого, имамасе пайдаялъе хIалтIизе – ахиралда гьез жидецаго щвезавуна Шамил хъизан-агьлугун цадахъ  Маккаялде, гьенирейин абуни, кутакалда къо бихьун гурони, щвезе рес букIунаро гIадамазе».",
        "1859 соналда, Шамил ахIула Императорасул жамгIияб  библиотека бихьизе. Гьенир гьесда рихьизарула 22 батIияб мацIалда гьесул хIакъалъулъ хъварал тIахьал, батIи-батIиял заманалда рахъарал, гIурус, ингилис, паранг ва гIемер батIиял мацIазда ругел.",
        "Гьеб рекIее гIун батизе буго имамасе. Гьес гIезегIан заманалда халгьабула цо ингилис мацIалда хъвараб тIехьалда бахъараб жиндирго сураталъухъ. Унаго, Шамилида библиотекаялъул хIалтIухъанас цIехола, щибин гьесие бищунго бокьараб гьенибилан.",
        "Жиндир халгьаби цIакъ гIедегIараб букIанин, гьеб суалалъе жаваб гьабун, щиб гьениб берзуе гIураб жо букIарабали бицинейин абула имамас. Амма бищунго асар гьабунин жиндие цо бакIалда гьалгощинал тIахьал ракIаризе рес букIиналъ. Имамасда гьеб заманалда лъалароан гьесул хIакъалъулъ хъварал тIахьал жеги цIикIкIине рукIин.",
        "«Шамилил кинабго бахIарчилъиялъул бицин дун гIадинал загIипал гIадамазда гьабун бажарулеб жо гуро», - ян хъвалеб буго Гинчукьа ХIайдарбегица.",
        "«Гьесул киналго лъикIал гIамалал гъваридго лъазари ралъад къотIи гIадинаб жо буго, гьебин абуни цониги дир заманаялъул чиясда гьабун бажарулеб иш руго. ГьечIищха гьедин? Гьедун абизе кIола, ТIадегIанас къуват кьун, имам Шамилил киналго ишазул хъвазе ва гьел данде росизе лъугьани, гIезе руго тIахьазул гохIал».",
        "Жакъаги гIалимзабазул, шагIирзабазул, хъвадарухъабазул, политиказул пикру ккун буго Шамил имамас. Имам Шамилил хIакъалъулъ рагIи жеги цебе буго, гьединлъидал, бицаде жиндир гIумру сверав чиясул тарих жеги хъван рагIалде бахъун гьечIо.",
        "ХХ гIасруялъул тIоцебесеб бащалъиялда рукIарал цебетIураб пикру бугел, динияб гуребги, светияб лъай щварал дагъистаниязул кIудияб бутIа большевиказ бергьенлъи босун хадуб чIейи гьабун къватIисел улкабазда хутIун руго. Гьединазул цояв кколев вуго ХIайдар Бамматги.",
        "ТIохьол автор, тарихчи ХIажумурад Доногъоца цебебосиялда баян гьабухъе, Бамматил хIакъалъулъ тIехь бахъизе ракIалда букIун буго араб гIасруялъул 90 абилел соназго, амма гьеб бахъи тIаде босизе кIолев чи ккечIила, официалияб тарихалъ Баммат антисоветиял бербалагьиялъул чи вугилан рикIкIун, кIочон тезе гьавурав вукIиналъ.",
        "Бамматил хIакъалъулъ тарихияб цIех-рех гьабизе ХIажимурадд Доногъо тIамун вуго тарихчиясул кIудаэмен гьес КIиабилеб Дунялалъул рагъул заманалда лагералдаса тархъан гьавизе кумак гьабун букIиналъ",
        "Кинав вукIарав лъалев ва лъаларев ХIайдар Бамматали бицана ХIажимурад Доногъоца «Эркенлъи» радиоялъе.",
        "ХIажимурад Доногъо: «ХIайдар Баммат ккола Дагъистаналъул такрарлъи гьечIел, жиндир заманаялъ бищун цебетIураб лъай щварал чагIазул цояв. Гьес лъугIизабуна Темирхан-Шураялда бугеб Реалияб училище, Ставрополь шагьаралда бугеб гимназия ва хадубго Санкт-Петербургалда бугеб универистеталъул юридикияб факультет. Гьев вукIана Кавказалъул тIадчиясул канцеляриялъул хIалтIухъанлъун. Инкъилаб бахъун хадуб, 1917 соналда бахъун, гьев ккана политикияб гIуруялъул свералабалъе.",
        "Гьев гIадинал гIадамал хIажат рукIана цIакъ. МугIрул гIадамазул республика гIуцIиялъул рахъ ккурав жигарав хIаракатчи вукIана Баммат. Дагъистаналъе автономия цIунизе гIемераб хIалтIи гьабуна гьес, щвана Франциялде, Туркиялъе ва цогидал улкабазде, амма большевикал бергьиндал, гьев тIадвуссинчIо Дагъистаналде».",
        "Большевизм бергьун хадуб 1921 соналдаса бахъун, Баммат чIана къватIив, амма гьенибги гьес рехун тун гьечIо политикияб ва жамгIиб жигар. 1930 соназ гьес Франциялда къватIибе биччалеб букIун буго «Кавказ» абураб журнал, ХIайдар Бамматица эмиграциялда сверухъ ракIарулел рукIун руго тIолго Кавказалдаса эмиграциялда ругел чагIи.",
        "Германиялъул тIалъиялде Гитлер вачIиналъ Бамматил ва цогидал Кавказалдаса эмигрантазул хьул букIанила, Германиялъ большевизмалдаса тархъан гьабилин Россия ва Кавказалъе эркенлъи щвелин, амма гьеб букIунареблъи бичIчIанила гьезда. Амма гьаниб Совет хIукуматалда данде вугев чиясул цIар чIванила Бамматидайин бицана ХIажимурад Доногъоца",
        "ХIажимурад Доногъо: «1921 соналдаса бахъун, ХIайдар Баммат тIадвуссинчIо Дагъистаналде. Гьев гIемер соназ хIалтIана Афгъанистаналъул Лозаннаялда бугеб консульствоялда. Гьес къватIибе биччалеб букIараб журналалъул щибаб номералда тIоцебесеб гьумералда букIана гьесул макъала.",
        "Бамматица гIуцIун букIана Кавказалдаса эмигрантазул къокъа «Кавказ» абун цIар бугеб. Гитлер Германиялъул тIалъиялде вачIиндал, Бамматил ва цогидал эмигрантазул хьул букIана, Германиялъ большевизмалдаса Россия тархъан гьабилин ва Кавказалъе эркенлъи щвелин, амма гьеб букIунареблъи бичIчIидал, гьел нахъе къана. Советияб ХIукуматалъул тарихчагIазин абуни гьеб хIужа хIалтIизабуна Бамматида тушманасул цIар чIвазе ва гьесул цIаралде рагIад рехизе».",
        "КIиабилеб Дунялалъул рагъул заманалда, лагеразде ва батIи-батIиял ахIвал-хIалаздалъун Германиялде ва къватIире ккарал Кавказалдаса гIадамазе кумак гьабулеб букIана Бамматица. Гьесул рукIана цIакъ гIемерал лъай-хъваял Европаялъул политиказда гъорлъ. Амма ХIайдар Бамматил гьеб гIумруялъул къотIелалъул хIакъалъулъ лъалеб жо цIакъ дагь бугила, гьесул бицине гьукъараб букIиналъ доб заманалда.",
        "ХIажимурад Доногъо: «Гьес гIемерал Кавказалдаса эмигрантазе ва рагъул заманаялъ Германиялде ккаразе кумак гьабуна. Амма доб заманаялъ тарихалда тIад кверщел гьабулеб букIараб идеология сабаблъун, гьеб киналъулго лъалеб жо цIакъ дагьаб буго. Гьесул къагътазулъ рехсолел руго цIарал. Гьес кумак гьабулеб букIана гIарцудалъун гуребги, цогидаб бажараралдалъун. Гьев вукIун гьечIо бечедав чиги.",
        "Дир кIвар гьесде буссана, дир кIуадинсуеги гьес кумак гьабун букIин лъан хадуб. Дун щвана Франциялда гьесул хабадеги, гьесул гьениб бугеб хъизамалъул чагIаз цIунун руго тарихиял кIвараялъул кагътал ва суратал. Абизе ккола, гьеб тIехь бахъиялда Бамматиял хIарактчилъиялъул тарихияб халгьаби лъугIун тезе гьечIилан».",
        "ХIажимурад Доногъоца тIаде жубана, ХIоцоса Нажмудин, ХIайдар Баммат ва жеги гIемерал дагъистаниязул хIакъалъулъ тарихияб цIех-рех жеги цебе бугила. Советияб заманалда жидер политикияб ва жамгIияб жигар тIаде нуцIа рахан букIарал ХIайдар Баммат гIадинал гIадамал гIемер ругила Кавказалда.",
        "XIVгIасруялда ГьаркIасуни шагьар",
        "НекIсияб ГьаркIасуни шагьар букIараб бакIалда гьарурал археологиял рухъа-хъваяз рес кьуна рагIа-ракьанде щварал ва чIахIи-махIиял цIех-рехал тIоритIизе. Къилбаялъул рахъалдасан гьанжесеб ГьаркIасуни росдада тIаде балагьараб гIатIилъиялъул лъикIаланго лабалаб хьонлъуда руго ГьаркIасуни шагьаралъул чIваднал. Кваранабги квегIабги рахъаздасан ва цебесан гьеб гIатIилъи сверун ккун буго 50 метр ва жеги цIикIкIун борхалъи бугел кьурабаз. Шагьаралъул сипат-сурат цебечIезабизе квербакъула ралел бакIазул сурсатазул хутIелазги щулалъиялъул къедалъул чIвадназги. Бихьулеб буго шагьар лъабго бутIаялде бикьун букIин. ГIатIилъиялъул бищун борхатаб бакIалда руго жанисеб хъалаялъул хутIелал. Гьеб гIатIилъиялъул тIогьалъулго гIадаб лъаббокIонаб сурат-мухъги гIеблъи-халалъиги (60 -80 метр) буго жанисеб хъалаялъул. Югалдасанги кваранабгун квегIаб рахъаздасанги кьурабаз цIунараб жанисеб хъала ва тIолабго шагьар риццатал къадаз щула гьабун буго севералдасахун. Жанисеб хъалаялдаги хутIараб шагьаралдаги гьоркьобги буго къед. Гьелъул хутIелазда бихьула кIиго метр бугеб кIалтIу букIараб бакIги.",
        "Жанисеб хъалаялда гъоркьехун (севералдехун) букIун буго аслияб шагьар. ГIатIилъунги бачIун, хъалаялдаса рикIкIалъанагIан чIедерлъулеб буго гьеб. Шагьаралъул северияб рахъ къед гьабун жанибе бачун буго. ГьаркIасуни шагьаралъул гьеб кIиабилеб къед жанисеб щулалъиялъул къададаса гIемерго халатаб буго. УнкъбокIонаб анкьго сиги букIун буго кIиабилеб къеда. Гьел кIиабилел къадаздаги нахъа, шагьар бахун къватIирехун, гIатIилъиялъул ахалъуда (гьанжесеб ГьаркIасуни росдада аскIоб) букIун буго базарчагIаз ва махщелчагIаз гIумру гьабулеб бакI (посад). Гьенирги рарал бакIазул хутIелал руго. ГьаркIасуни шагьаралъул гIатIилъи 26 гектар букIун буго.",
        "НекIсияб ГьаркIасуни гьоркьохъел гIасрабазда бищун кIудиял Дагъистаналъул шагьаразул цояб букIанин рикIкIунеб буго археологаз. Гьедин чIезабиялъе гIурал хIужабиги руго: шагьаралъул кIодолъи, гьеб лъабиде бикьун букIин (жанисеб хъала, жибго шагьар ва рабад), цебетIураб щулалъиялъул архитектура, кIалгIабиги диниял рукъзалги рукIин, махщелчилъи тIибитIи ва гь.ц. Шагьар букIана Дагъистаналъул гIемерал нухал цолъулеб бакIалда, даран-базар гьабизе кIудияб санагIалъи букIана некIсиял гьеркIесдерие. Гьеб шагьаралда гIадамаз гIумру гьабун буго гIага-шагарго щуго гIасруялъ IX – XIV къарнабазда. МагIарулазул тарихияб культураялда гьоркьобе унеб шагьаб букIана гьеб.",
        "«Рекъав Тимурида кIиго моцIалъ бахъизе кIвечIеб хъала»",
        "ГьаркIасуни шагьаралъул жанисеб хъалаялъул щулалъиялъе археологаз кьолеб къимат тасдикъ гьабула тарихиял тIахьазги хъвай-хъвагIаязги. «Иргьаналъул тарих» абун цIех-рехчагIаз цIар кьураб Дагъистаналъул тарихияб тIехьалда «бусурбабаз» (Тимурил бояз) ГьаркIас шагьар бахъиялъул хIакъалъулъги хъван буго. Цин бицунеб буго мадугьалихъ бугеб Къадар бахъиялъул. «Хадуб ГьиркIасалда ккана рагъ, тIубараб анкьалъ халатбахъана гьеб. Росу бахъана, амма росдал тIасияб рахъалда бугеб цо авал мутIигI гьабизе кIолеб букIинчIо, гьенир рахчана гьезул раисал ва эмирал – таватиялги арнахуралги. КIиго моцIалъ кверде босизе кIвечIо бусурбабазда щула гьабураб гьеб авал. Ахирги махлукъаталъул БетIергьан ТIадегIанав Аллагьасул кумекалдалъун гьеб бахъана, ислам босарал чагIи хутIизегIан, гьенир ратаралщинал гIадамал чIвана бусурбабаз».",
        "Гьаб «Иргьаналъул тарих» абураб тIехьалда ГьаркIасуни шагьаралъул нухмалъулезул даража магIарул (авар) рагIабаз бихьизабулеб буго («таватиял» ва «арнахурал»). Гуржияз бегзабазде абулел цIарал («тавади», «азнаури»), авар къагIидаядеги сверизарун, хIалтIизаруна магIарулаз. Гьанир гьел гIемерлъул формаялда кьун руго. Мадугьалихъ бугеб Грузиялъулгун политикиял, маданиял ва гь.ц. хурхенал рукIана гьоркьохъел гIасрабазда магIарулазул. Гьелъул хIасилалда аваразда гьоркьоб православиеги тIибитIун букIана. Амма, магIарул мацIалда рекъон хисизарун, нилъер миллаталъе хасиятаб куцалда машгьурлъулаан гуржи рагIаби. Масала, «батрикI» абураб термин.",
        "ГьаркIасуни шагьаралда байбихьуда насранияб дин букIараблъи чIезабуна археолог Д.М. Атаевас гьарурал рухъа-хъваяз. 1964 соналда гьесда кIиго мажгит батана гьениб. Хал-шал гьабидал, баянлъана гьел килисабаздаса мажгитазде сверизарун рукIин. Археологаз хIасилал гьаруна, гьенир килисаби XI-XIII гIасрабазда рукIун ругилан, мажгиталлъун лъугьинарун, гьездаса бусурбабаз пайда босун буго XIII-XIV къарнабазда.",
        "Хадубккун хехго ва рагIа-ракьанде щун щулалъун буго ГьаркIасуни шагьаралда ислам. Гьениб кIиго кIудияб мажгит букIиналъги бицунеб буго гьелъул. Цо мажгиталъул хутIелал ратана севериябгун бакътIерхьул рахъалда, шагьаралъул кавуялдаса 12 метралъ жанибегIан. Гьелъул гIеблъи-халалъи ккола 6, 0 – 9, 2 метр. Цогидаб мажгит бугоан шагьаралъул югалъулабгун бакъбаккул рагIалда, жанисеб хъалаялда аскIоб. Гьеб жеги гIатIидаб буго (9-16 метр). Амма тIоцебесеб мажгиталъул кIиго тIала букIун буго, гъоркьа – мадраса, тIаса - как балеб рукъ (михIбаргун цадахъ). ГьаркIасуни шагьаралда жамагIаталъ хьихьарал матагIилзабиги цIалул идараги рукIине рес бугилан рикIкIунеб буго археологаз. Тарихиял тIахьазда хъван буго: «ГьаркIасуни гIумру гьабулев ва ислам билълъанхъизабулев вукIана машгьурав шайих Асилдар (хвана 1404 соналда, вукъун вуго ГьаркIасуни)». Гьоркьохъел гIасрабазда Дагъистаналда мадрасаби рукIанилан хъвалеб буго бусурбабазул тарихчагIаз.",
        "ЩайтIаби хъамулеб Шайихасул бакълъи",
        "Шайих Асилдарил биографиялъул бицунеб буго Назир ад-Дургъели абурав гIалимчиясул «Нузхат ал-азхан фи тараджими гIуламаи Дагъистан» тIехьалда. «Амир Салимхан ал-Гъадари» абурав цоги гIалимчиясул тIехьалде мугъчIвай гьабулеб буго Дургъелиса Назирица. Гъоркьехун кьолел руго Назирил тIехьалдаса мухъал: «Асилдар аль-Хиркаси ад-Дагъистани машгьурав шайих вуго. Хиркас (Аркас, ГьаркIасуни) – ГьитIинаб Гъаздануши (ТIаса Гъаздануши) росдада тIаса бугеб кIудияб мегIер. Гьев Асилдар вукъун вуго гьеб магIарда гъоркь. Ал-амир Салимхан ал-Гъадариясул хатIалъ хъван буго гьадин: «Гьаб хабалъ вукъун вугев шайих Аллагьасул гьудул ал-ХIеж Асилдар ккола, Ата ал-Гъадариясул вас. Гьесул тухум-кьибил Къарачи эмираздасан бачIараб буго. Гьесул эбел ккола Эндиреялдаса Аймисей, салаязул (ай сала-уздензабазул) кьибилалъул гIадан. Асилдарица лъабцIул хIеж борхана. Бицуна гьев къурайшиязул тухумалъул чи вугилан, гьесул умумузул 12 кьери, гIел бусурбаби рукIанилан, анлъабилеб гIел – ШагIбан, анцIабилеб – ГIараб. 49 сон бана гьес. Гьев вукъараб мегIерги Нана абулеб цоги мегIерги гьесул мулк ккола. Гьев хвараб сон -860-абилеб яги 806-абилеб. Бицуна гьесдасан гIемерал караматал загьирлъанилан, шайихлъиялъул кIудияб даражаялъул гIаламатал ккола гьел. Гьесул хоб (назар) машгьараб буго, гьенире рачIуна батIи-батIиял бакIаздаса батIи-батIиял гIелмаби лъалел гIадамал».",
        "Дургъелиса Назирица Асилдарил хIакъалъулъ рехсолел ругел баяназул цIех-рех гьабичIого гIоларо. Унго-унголъунги ГьаркIасуниса Асилдарил хоб кидаго машгьураб букIана. Гьениб росу гьечIел гIасрабазда ракь-мухъ лъазабулеб «игIланлъунги» букIана гьеб. Масала, 1843 соналъул лъугьа-бахъиназул бицунаго, Къарахъа МухIаммад-тIагьирица хъвалеб буго: «Шайих Асилдарил хобалда гIагарлъухъ бугеб Бурандиб хъаладухъе аскар битIана имамас», - илан. Асилдар шайих вукъун вуго гьанжесеб ГьаркIасуни росдадаса севериябгун бакътIерхьул рахъалда, шагьранух бахун тIадехун, «Шайихасул бакълъи» абураб мугIрул ракьанда. Цо-цо биценазда рекъон, лъалхъичIого векерун гьеб мугIрул тIогьиве вахарав чи алжаналъуве кколилан абула. XIX гIасруялъул авторас гьеб гIадат тIубазабулеб куцалъулги хъван буго. XIX гIасруялдаги Къурбан-къоялда цебе боцIи-панз хъолаан гьеб магIарда. ДугIаби цIалулаго, шайихасул хабада сверун лъабцIул тIад тирулаан къади. Гьелдаса хадуб гIадамал цадахъго рекерулаан магIарде. «Гьеб гуребги, магIарулаз рикIкIуна Асилдар шайихасул хабада инсанасулъа щайтIаби хъамизе кIолилан, гьединлъидал унтарав хабада аскIове восула ва чанго къоялъ гьенив тола».",
        "Авар нуцаллъиги Меседил урдуги",
        "КIвар бугеблъун ккола Асилдар шайихасул тухум-кьибилалъул суалги. Гъадариса Салимханиде тIоритIелги гьабун, кIиго гIаксияб, цоцазда данде кколареб баян кьолеб буго Дургъелиса Назирица. Цин хъвалеб буго гьесул эмен къарачиязул чи вукIанин, эбел-салаязул. Хадубин абуни, «бицунаян» цеберагIиги гьабун, гьев гIарабазул къурайшиязул тухумалъул, МухIаммад аварагасдаса бачIараб кьибилалъул, 12 кьери умумузул исламалда рукIарав чи вугилан тIадежубалеб буго. ТIоцебе хъвараб баян кьучIаб букIин бихьулеб буго, кIиабилеб версия авторасги халкъиял харбаздасан бачIараб бугеблъи бичIчIизабулеб буго. Гьеб кIиабилелда релълъарал таватурал (легендаби) гIемер дандчIвала Кавказалда, тухум-кьибил кIодо гьабизелъун тIиритIизарурал. Гьеб суалалъул цIех-рех гьабуна тарихчи Тимур Айтберовас.",
        "Меседил Ордаялъул асар Дагъистаналда цIикIкIарал соназда гIатIиракьалда гIагарлъухъ ругел магIарулазул росабазул цо-цо бутIруз росун рукIана монголалгун татаразул гьеб пачалихъалъ кьолел «къарачиял» абурал цIарал. Амма, гьел хъулухъазухъ балагьичIого, жалго аваразул ханзабазул наслабилъун, хунзлъун рикIкIунаан гьел церехъабаз. Айтберовас рикIкIунеб буго хунздерил къо-асс бугел кьибилазул чагIи XIII – XV гIасрабазда Меседил Ордаялъул рахъалда хъулухъ гьабун рукIанилан. Авариялъул нуцабазул би гъорлъ бугев, Меседил Ордаялъ кIодо гьавун къарачиясул чин кьурав магIаруласул наслу-къедалъул чи кколин Асилдар шайихилан чIезабулеб буго Т.М. Айтберовас. Цоги цIех-рехчагIазул хIалтIабазги ритIухъ гьабулеб буго гьеб пикру.",
        "Шураб районалъул Эрпели, Хъарани, Ишкаталиб, Ахакь росабалъ 1941 соналда Расул МухIамадовас ракIарарал «авлахъалъул баяназ» бихьизабулеб буго къарачи-бегал аваразул нуцабазул чагIи рукIин: «Эрпелисез, ишкаталисез ва хъаранисез жидерго тарихалъул хIакъалъулъ гьадин бицана. Суракъатил ирсилав, Авариялъул кверщелчи, тIоцебе бусурбан дин босарав ва ханасул цIар щварав нуцаласул лъабго васасул рагIи данде кколароXIIгIасруялда. Гьезул цояв ИсмагIил, Авариялдаса нахъе гъурав чи, вац Карлангун цадахъ вачIун чIана Хурбекалда (Хъарани росдада гъоркьехун)».",
        "Россиялъул империялъул бакIалъулал нухмалъиялъул идарабаз гIуцIараб сословиязулаб комиссиялъ (Дагъистан областалъул батIи-батIиял жамгIиял гъатазул рачIинги ихтияралги лъазаризе кколаан гьелъ) къарачи-бегазул рахъалъ гьадинал хIужаби лъазарун руго: «Къарачиязул бегзабаз жал Аваразул ханзабазул наслаби кколилан абулеб буго (чIикIасез бихьизабухъе, гьел Аргъваниса рачIун руго). Аварияги тун, гьал росаби гьез кквеялъул хIакъалъулъ гьадинал биценал хутIун руго. Суракъатил ирсилав, Авариялъул кверщелчи, тIоцебе бусурбан дин босарав ва ханасул цIар щварав нуцаласул лъабго васасул рагIи данде кколаро. Гьезул цояв ИсмагIил, Авариялдаса нахъе гъурав чи, жиндирго рахъккуралги рахьдал-вац Карланги цадахъги рачун, лъилниги кверщел тIад гьечIеб Хурбекалда росуги ккун чIана. ИсмагIил хун хадуб гьесул вас Тели-Будайчица юрт (росу) гьениса Эрпелибе бахъана».",
        "КIвар бугеб материал данде гьабун буго машгьурав краевед Булач ХIажиевас 1956 соналда, къарачи-бегазул наслуялъул чи Герей Гереевасулгун гара-чIвариги гьабун. Гереев гьавун вуго 1860-абилел соназда Эрпели росулъ (гьес 106 сон бана). Гьес бицунеб буго: «Нижер росдае 250 сон гурони гьечIо. Гьеб тарихалдаса некIсияб зани батичIо дида хабалалъ. Гьал бакIазде гIадамал магIарухъа рачIана, мухIканго абуни – ТIануси росулъа». Къарачиял лъугьараб куц гьединабго къагIидаялда баян гьабун буго Булач ХIажиевасе Хъарани росулъги: «Бицуна, аваразул ТIануси росулъа анкьго багьадурасе рекIее гIун бугин гьалъаб гохI ва гьел гьенир гIумру гьабизе лъугьун ругин».",
        "Цо-цо биценазда абулеб буго, Асилдар шайих ГьаркIасуниве вачIанила, ислам босизе инкар гьабурав Суракъат-нуцалги чIван, къватIиве вахъарав чи. Инсул рахъалдасан Асилдар шайихсул умумул аваразул нуцаби рукIин бихьулеб буго. Биценазда гIемер дандчIвала живго Суракъатил цIар, амма гьев ХI-XII къарнабазда гIумру гьабун вукIана.",
        "Дургъелиса Назирил тIехьалда хъван буго шайих Асилдарил эбел сала-уздензабазул кьибилалъул гIадан йикIанилан. ХIХ гIасруялъул автор лъарагIав Д.-М. Шихалиевас (1791 соналда гьавурав) сала-уздензаби салатавиязда релълъинарун руго, гьел ГIанди ва РикIкIвани росабалъа рачIарал рукIаниланги хъвалеб буго. Гьел росабалъаги рачIун, гIандадерица чIел ккунила Дилималда аскIосан чвахулеб СалагIорухъ (лъарагI - Саласу). Гьенисаги гьел гочун руго Гелбахъ росулъе. Д.-М. Шихалиевас хъвалеб буго: «Султан-мутIЧирюрталде щведал, гьенир гIумру гьабулел рукIана РикIкIваниса рачIарал чагIи, гьанжесел сала-уздензабазул умумул, цебехун рехсараб хъвай-хъвагIаялдайин абуни (Д.-М. Шихалиевас тIоритIел гьабулеб гIарабалъ ганчIида гьабураб хъвай-хъвагIай) баян гьабулеб буго гьел гIадамал ГIандиса рукIанилан. РикIкIваниги гIандадерил росу кколелъулха». ТIадехун гьевго авторас хъвалеб буго Султан-мутида Чирюрталда салатавияз гIумру гьабулеб батанилан.",
        "Сала-узден ХIажимурадовас сословиязулгун ракьул комиссиялде хъвараб кагътида руго гьадинал мухъал: «Байбихьуда гьанжесеб Хасавюрт округалъул Гелбахъ росулъ гIумру гьабун рукIарал дир умумузул, хIурматиял уздензабазул, ай сала-уздензабазул, наслуялъул чагIазул, цогидал бегзабазулазда ращадал ва гьезда рачIел ихтияралги тIокIлъабиги рукIана, нижер фамилиялъул гIадамазул гьанжеги руго гьел, амма нижеца кьолароан я бегзабазда тIад лъураб гIарац, я пачалихъияб магъало».",
        "ГьеркIесдерил авалал",
        "Шураб районалъул гIадамаз Асилдар шайих рикIкIуна Авариялда, хасго Хунзахъ шагьаралда, ислам тIибитIизабурав чилъун. Дургъелиса Назирица хъвалеб буго Асилдар шайихас 49 сон банилан ва гьев гьижрияб 806 яги 860 соналда къадаралде щванилан. Гьесул баянал Мансур ХIайдарбеговасухъе щваразда данде ккола. «МухIамад НурмухIамадовас хъвалеб буго Асилдар гьижрияб 806 (1403- 1404) соналда хванилан», - абун лъазабулеб буго ХIайдарбеговас. Инквачилас хъвалеб буго гьев 860 (1455-1456 г.) соналда накълулъанилан. ГIемерисел цIех-рехчагIаз тIоцебесеб баян битIараблъун рикIкIунеб буго. Гьедин букIаго, шайих Асилдар гьавун вукIине ккола 1354-1355 соназда.",
        "Гьеб мухъалдаса гIадамаз бицухъе, 1396 соналда Рекъав Тимурил бояз ГьаркIасуни шагьар бахъун хадуб чIаго хутIарал гIадамал (гьезда гьоркьов Асилдарги) гочун руго гьабсагIат Гъоркьа Гъаздануши росу бугеб бакIалде. Гьеб росдал тIасияб авал гьанже бугеб бакIалда тIоцересел минаби ран буго Тимуридаса борчIараб ункъо хъизаналъ. Гьеб авалалда жакъаги гьеркIесдерилилан абула. Гъоркьияб Гъаздануши росулъ байбихьуда хIалтIизабулеб букIана авар мацI. Хадуб гьез дагь-дагьккун лъарагI мацI босана. Северияб Кавказалъул авлахъазда гочарулел рукIарал кипчаказул хутIелал тIаде гьунун, гьез кIкIуна гьениб магIарул мацI. Гьединалго «гьеркIесдерил авалал» руго ТIаса Гъаздануши ва Буглен росабалъги. Гьелги гьаркIасунисез кьучI лъураллъун рикIкIуна. Бугленни Гъоркьа Гъаздануши росададаса лъугьараб буго.",
        "Гьанже лъарагIазуллъун лъугьарал гьел росаби гьеркIесдерица кквеялъул гьадин бицунеб буго XIX гIасруялъул тарихиял документазда: «Цебе ГьаркIасалда кIиго росу букIана, гьанже гьенир чIваднал хутIун руго; некIсиял росабалъа гIадамазул наслабазде «ГьаркIаслар» абула, гьез гьанже гIумру гьабулеб буго КIудиябги ГьитIинабги Гъаздануши ва Буглен росабалъ. ГьаркIасазул некIсиял росабазда гьоркьоб кIиго версталъул манзил букIун буго, цояб росулъ – бусурбаби, цогидалъур – насраниял; гьединлъидал кIиябго росдада гьоркьоб тушманлъи къотIулеб букIун гьечIо: цоцазда тIаде кIанцIулаан, боцIи бахъулаан, лъимал асир гьарулаан ва жиде-жидер дин гьабизе тIамулаан. Гьеб рагъалъ тату хвезабурал бусурбабаз жидерго росулъа Асилдар шайихасда гьарула капурзаби лъагIизаризе кумек гьабейилан».",
        "Гьединал руго ГьаркIасуниса Асилдарил хIакъалъулъ тарихалда хутIарал баянал. ТIадехун бицун букIана Хъарани, Эрпели, Ишкаталиб росаби магIарулаз кквеялъулги.",
        "ГъазимухIамадил вас МухIамад гьавуна Гьигьалъ росулъ 1855 соналда. Гьев вахъана машгьурав шагIир, гIалимчи ва жамгIияв хIаракатчилъун. Гьес хъварал мавлидалгун туркаби гIечIого ХХ-б гIасруялъул байбихьуда басмаханаязда рахъана 4 тIехь. ТIоцебе 1906-б соналда Петровск шагьаралда (гьанжесеб МахIачхъала) А.М. Михайловасул басмаханаялда бахъана «ТухIват ал-Мутаваджидин». 1911-б соналда Шурагьиб букIараб МухIамадмирза Мавраевасул басмаханаялда бахъана кIиго тIарикъаталда тIаса хъвараб тIехь («ИмтихIан ас-саликин» ва «Манзумат ал-гIажамийа»). Добго Петровскалда 1913-б соналда бахъана «МигIрадж ан-наджат». Гьаб тарихияб асарги гьевго ГъазимухIамадил МухIамадица хъвараб ккола жиндирго ракIалдещвеял хIисабалда, щайгурелъул гьев живго гIахьаллъаларав гьеб къокъаб шаригIаталъул хIаракаталда. Гьелъ гьаб асар хасаб, къиматаб даражаялде бахинабулеб буго, цогидазухъ гьечIел баяналги гьанир жанир ратулел руго.",
        "ТIоцебе чачаназул ГIалибегхIажиясдасаги Зумсиса [1] ГIума ХIажиясдаги байбихьун Дагъистаналъул гIурус пачаясда данде рагъизе рахъиналъулги, гьелдалъун лъугьа-бахъараб жоялъулги, гьелдалъун Дагъистаналъе щвараб кIудияб хъосара[2] лъулги дида лъараб хабар.",
        "Гьев ГIалибег-ХIажи халкъалда щив чи вугевали лъаларев чи вукIана. ГIума-ХIажи абуни Шамилил заманаялда бахIарчилъиялъул цIар рагIарав чи вукIана. Шамил ккураб мехалъ гьес гIурус пачагун рекъелги гьабичIого, гьелдаса Дагъистаналъе лъикIлъи щвелареб жинда лъалиланги абун, кьогIлъиялда чIана. Гьесдаго релъун гьевгун цадахъ чачаназул Мартаналдаса Атабай абулев цо гIалимчиги чIана. Гьел кIигоял гьеб хIаладе тIамун чIарал рукIана. [ТIадежоялъе] гьелгун рекъон балъго гIурусалгун тушманлъиялда чIарал гIемерал чагIи рукIана. Гьез доре-гьанир хьвадарулел гIурусазе нухал ккун релъидал [3], гIурусал рещтIараб бакIалда тIад рачIун, гIемер кIудияб зарал гьабун, гьеб хIалалде ккезаруна кIиго-лъабго нухалъ. Гьезда тIаде гIурусазул кIудияб аскар ун, гьез ГIума-хIажиги гьев Атабайги ккун, Сибиралде ритIана. Сибиралда гIемерал сонал рана.",
        "Цинги ГъазимухIамадица [4] ГIума-хIажиясде хъвараб кагъатги кьуна ГIалибег-хIажиде кодоб, жиндир кагъатгун гьев жинца ГIалибег-хIажида вихьизавурав ГIабас-паша [5] щвараб сагIаталъ, дуцаги ГIалибег-хIажиясги Дагъистаналда гъалмагъалги байбихье, [абун]. [Жеги ГъазимухIамадица хъван букIана] ккаралъул къваригIел тIубан хадуб, Дагъистан бахъизе гIурус пачаясдаса Дагъистаналде турказул аскаралгун жив вачIиналъул рохелги рагIизе гьабейилан.",
        "Цинги ГъазимухIамадил рахъалдаса гьев ГIабас-паша вачIиналъухъ ГIумахIажи гIенеккун чIана. Гьев вачIанани, гьесул амруялда гIамал гьабизе, вачIинчIони, жинца гIурус пачагун гьабураб ракълида вукIине, гIурус гIелму цIализе кьун жиндир васги вукIиндал.",
        "Цинги гьелдаса гIемер [заман ун] хадуб, [гIурусазулгун] бакълъулазул боязда гьоркьоб гьесдалъун [6] МелъелтIа, Данухъ, ГIаркьухъ рагъ кканиланги рагIана. Гьенибги гьев сабаблъун халкъалъе зарал гуреб жо ккечIо. Амма гIурусаца жалгун рагъ ккараб росу бухIи росдал агьлу-хъизан квешезе гьари, гьезул боцIи бахъи, гьабичIого, рагъулъ жалгун рагъаразе вай-вайги [7] гьабун, нахъияб жо, щибаб [8] Дагъистаналъ гьабулеб жо гьабун бахъинегIанги тун, гьеб мехалъ бищун тIакъсир кIудиял гъанкъана. Хадуб тIакъсир бугелниги, рагъулъ лъукъаралниги Сибиралде ритIана. Дагьаб тIакъсир ккарал рагъулъе ритIизе пулкалда [9] хъвана. Гьев ГIалибегхIажиясул амру-нагьия [10] МагIарухъе эхедехун щвечIо, Чачан вилаят тун цогидаб вилаяталде. Чачаналда жаниб жинда хадув вилъинчIев чиясе [гьес] гIакъуба-гIазаб кьолеб [букIун] буго. Жинда хадур рилъаралгун цадахъ вахъун, гьес гIурусазе нухда гьара-фатIа[11] гьабулеб бугилан рагIулеб букIана. Чачанал гурел батIиял чагIи гьевгун цадахъги рукIинчIо. Дунги дун гуревги – гьесул муруватлъи, гьесул бахIарчилъи, гьесдаса бачIараб зарал, тIокIалъ гьесдалъун Чачан ракьалда жаниб щиб сиясат хьвадулеб букIаравали лъалев чи щивго гьечIо. Амма [гьабсагIатги] чачаназда гъорлъ гьеб заманалда рукIарал кIудиял чагIи ратила: гьезда лъала [гьелъул хIакъалъулъ].",
        "Чачаназул вилайат тун къватIив гьевги вахъинчIелъул, гьесул амру-нагьият билъинабизе хьвадулел чапарзабиги рукIичIелъул, гьес гьедин гьабуна. Гьев гьединав вукIанайилан дида рагIарал, кьучI гьечIел харбал кагътида хъван кьезе дида кIвечIо. КьучI гьечIел ругониги, гьесул рахъалдасан рагIараб жогун, хъвачIеб абуни, ГIалибегхIажиги гьесие хIалае, гьесие квер-бакъизе гьевгун цадахъ чIарав Зандакъариса [12] Дадайилан абулев чиясулги шамгун шам [13] гванзаб хабар бицунеб букIана гIакъилав чи божулареб, гIабдал гурес гIенеккулареб: ГIалибегхIажиясдаса щибги жо балъго гьабун лъиданиги бажаруларо. ГIалибегхIажида кинабго балъгояб жоги гьесда аскIоб гьедин бицинги щивниги чиясда кIоларо, гьесда аскIоб цодагьабниги гьедин бицун кIалъарав чи, черхалде сири бан, гIодов кколилан рагIулеб букIана.",
        "Зандакъариса Дада абулев чиясда релъеда [14], къечон радал тIаде вахъиналде Къуръан рекIехъе лъан батана. Гьесул кверазул килщал киналго ращадал, рукьбулъан халатал ругилан рагIулеб букIана. Щиб рагIаниги, гьелдаса дагьаб [гуреб] жо халкъалъ уяб битIараб гьабун гьуин къабуллъун бицунеб букIана. Халкъалъе гIурус пача рихарав вукIун, ГIалибегхIажил рагIиги ритIухълъун [кколаан], гIурус пачаясул къабсалдаса [15] Дагъистан хвасарлъизе бокьун, Дагъистаналъул гIурус пачаясда ццим бахъиналъеги, гьев гьезие рихиналъеги сабаб дица хадуб бицина.",
        "Цинги, гьеб соналъул риидалил кIиго моцIгIанасеб заман араб мехалъ, ГIалибегхIажица абухъе АнсалтIаса ГIабаспаша вачIана ГъазимухIамадил кагъталгун. (Гьев ГIабас-паша, АнсалтIаса мугьажирлъун ИстIанбулалде арав чиясул вас вукIун, гьенив хункарас аскаралда жанив лъугьине гьавун, пашалъи щварав вукIун вуго). Гьев ГIабас-паша Дагъистаналде щвараб заман, гIурус пачаяс Хъарс [16] кодоб босун хадуб букIаниланги абулеб букIана гьев гьенив щвезе нух щвечIого нухда кватIун. Гьев гьенив щун хадуб бахъана Хъарсиланги абулеб букIана.",
        "Цинги гьев вачIингун, гIурус пачаясда ццин бахъун, гьесул закон рихун, ракI унтун букIараб кинабго дагъистаналъул агьлуялъ бацIадаб ният гьабуна гьесде данде рагъизе. Хайдакъ, Табасаран, Самуралде щвезегIан щибниги вилайат хутIичIо гьесда [17] гIасилъизе ният гьабичIеб.",
        "Цинги Дагъистаналъул хIажизаби, гIалимзаби, гIакъилзаби данделъана Сугъралъ ГIабдурахIман-хIажи шайихасда аскIор. Гьесдаса [изну] тIалаб гьабун, гьесда щиб гьабилебан цIехон. Гьес абуна, гIурус пачаяс лъабкъого соналъ Дагъистаналъул агьлуялда тIад зулму гьабуна, чияр чагIи тIадегIан гьарун, пакъирзаби гIодорегIан гьарун, ханзабазе, бегзабазе мугIрул кьун, хъутаби кьун, бечедал залимзаби халкъалда тIад наибзабилъун тун, гьезул мацIалда божун, Дагъистаналъул лъикIалщинал бахIарзалги тIагIине гьаруна, Сибиралде ритIун. Цоял гьесул закон-зулму бакIлъун Хъарсалде, ИстIанбулалде ана. Гьанже нужеца гьесулгун рекъел бихизеги, гьесде нуж гIасилъизеги бегьилилан абуна. ГъазимухIамадил чапарги вачIун вугелъул, ГъазимугIамад вачIинегIан, цо нужода лъалев, маслихIатавлъун вукIарав чи имамлъун чIезе гьавизеги бегьилиланги абуна гьес.",
        "Цинги гьес гьедин абидал, гьесул гIакълуялъул баракат букIиналдаги хьуллъун, гьеб агьлуялъул цIакъго ният бацIалъана гIурус пачаясде гIасилъизеги, гьевгун рагъун хвезеги. Цинги гьеб жамгIияталъул азаргоялдасаги цIикIкIун чи вуго. Гьел киназго рахъ ккун, гьев ГIабдурахIман-хIажи шейхасул МухIамад-хIажи абулев вас чIезе гьавуна имамлъун. Гьев вас гьитIинав чи вукIана цIалулев вукIарав, щибго дунялалъул умуразул тажбират тадбир лъаларев, жинда сверун ругел чагIазул гIакълуялдалъун гурони жиндалъун амру-нагьият гьабизе пиша гьечIев.",
        "Цинги Дагъистан мурадалде щвечIого, нахъеги Дагъистан гIурус пачаясул хIатIикье ккараб мехалъ, гIемер чияс абун бачIана, Дагъистаналъул иш мекъса ккеялъул гIаламат гIайиб, гьеб щибго жоялъул тадбир лъаларев гьитIинав чи имамлъун тей букIана абун. Ялъуни Хунзахъа ПатагIали [18], ялъуни ГIумахIажи тун рукIаралани имамзабилъун, гьадигIан хехго Дагъистан гIодобегIанлъиялде ккелароанилан. Гьев кIиявго бахIарчилъи бергьарал рукIаниги, жагьилал рукIиндал, кин телел. Гьев [вас] имамлъун теялдалъун, ГIабдурахIман-хIажи щайхасул баракат букIиналде хьулги букIиндал, тун вукIана гьесул вас [имамлъун].",
        "Цинги гьев имам, къватIив вахъун, сугъулдерил ХIото майдан абураб бакIалда чIана. ГIумахIажиги къватIив вахъана Тутхъай абулев жиндир васгун. ГIурусаца гIемер кIодо гьавун, чинги кьун вукIарав, гьесул цояв Дада абулев васги, гIурусаздаса ватIалъун, инсуда аскIове вачIана. Гьединго гIурусаз кIодо гьарун, гьезул хъулухъалда рукIарал Гъумекиса Агълар ханасул вас ЖагIпархан, Гъумекиса ГIабдулмажид, ТIелекьа МуртазагIали, гьесул вас Жаватхан, Хунзахъа ПатагIали-хан, Къарахъа ГIабдулагь. Гьел гурелги ЦIадахI-ГIахъушдерил, Хайдакъ-Табасараналъул, гIурусаз чиналги кьун, гьезул харжги кванан рукIаралщинал, дагьа-макъал хутIун, имамасул рахъалдаги бищун цIакъ хIаракат бахъун рагъизе гIамал гьабулелги гьел рукIана, имамасде руссинчIого, гIурусазул хъулбузда лъукъарал чагIазул боцIи кваназе цIакъ хIаракат бахъулелги гьел рукIана.",
        "Цо Аллагьасул хIукму-къадаралъул гIажаиблъи! Шамил имамасда данде бищун цIакъ вагъулев вукIана Агълархан, гьесул вас ЖагIпархан абуни бищунго кутакалда имамасул рахъалги ккун гIурус пачаясда данде бищунго цIакъ вагъизе вахъана. Шамил имамасул рахъги ккун гIурусалгун вагъулев вукIана Сугъралъа Хурш. Гьесул вас МухIамад имамгун рекъечIого, Дагъистаналъ гьабурабги гьабичIого гIурусазул рахъги ккун чIана.",
        "Цинги гьев имамас Дагъистаналъул рахъ-рахъалде вакилзаби ритIана киналго вилайатазда наибзаби тезе. Живго, цохIо гали бахъун, ХIото майданалдаса къватIиве вахъичIого чIана, гьелдалъун гьесде халкъалъ гIемер гIайибги чIвалеб букIана. [Гьез абулаан:] имамилан вугев чи, вакилзабазде кинабго жоги тIамун, халкъалда амру-нагьия гьабизе, халкъалда вагIза насихIаталдалъун кIалъазе вугев хубиса цIакъ бахъи[19] нуж тохлъани, кIиабизеги нилъ нилъер тушманасул хIатIикь кквелилан. [Жеги халкъалъ абулаан:] яхI ккезе гьабизе, къватIивего вахъичIого кин чIолевилан?",
        "Цинги гьеб заман, гIурусазул аскаралги Хъарсалде ун, Дагъистаналда ругел хъулбузда дагьа-дагьал солдатал гурони гьечIеб заман букIана, Дагъистаналъул боялги гIемерал рукIун, цIакъ бигьаго киналго хъулби кодоре щвеялда ракIчIун рагъ байбихьараб.",
        "Цинги тIоцебе ккараб жо. Гъумукъ нахIияталъул боял лъугьана Гъумуки шагьаралда бугеб хъала бахъизе. Гьеб хъалаялда жанир кIикъого солдатги гьезул гIурус началникIги  рукIун руго. Цинги цин тIалаб гьабуна гьездасан, рагъичIого кодоре рачIайилан. РагъичIого кодоре рачIинеги хъала кодобе кьезеги кинго пачаясул изну закон гьечIилан абуна началникIас. Цадахъго хъалаялда тIаде гIемерал боял кIанцIун, туманкI-гIарада бан, нусиялда къого, нусиялда лъабкъогойиланги абуна чи чIван, хадур хъалаялда жанире кIанцIун гьел солдаталги гъурана, гьев началникIги, гьесул хъизанги ккун рачун, лъабго къо бан хадуб, гьелги чIвана. Гьев началникIас гьарулеб букIун буго, жив чIваге, жив чIвачIого теялдалъун нужое кIудияб пайда бугилан. [Амма] кинниги течIого, [гьев] чIвана. Гьеб вакъигIат гьадин ккараблъи дидаги цогидаздаги лъалеб машгьураб [жо] буго.",
        "Цинги гьелда хадуб ЦIадахIари, Лаваши кIудиял рагъал ккана. Гьениб лъугьараб жоялъул мухIканлъи дида лъаларо. Кинниги лъалеб машгьураб буго ЦIадахIари багъулеб боялда тIад ПатагIали вукIинги, гьеб рагъулъ гIурусазе ПатагIалил бахIарчилъиялдалъун гIемер кIудияб зарал ккейги, гьеб рагъулъ живго ПатагIали чIвайги. Халкъалъ абулеб букIана, ПатагIали чIван хадуб, Дагъистаналъул гьоко нахъехун гирун гурого цебехун гиричIилан.",
        "Цинги дида бихьун лъараб жо. Гьеб соналъул рии ун хадуб, Къарахъа ГIабдуллагь вачIана цIунтIадерие, тIиндадерие, ункъракь, чIамалазе, багвалазе наибзаби тезеги, гьезул наибзабигун, гьезул боялгун Болъихъ хъала бахъизе инейилан. ЦIунтIа щив таравали лъачIо. ТIиндадерида Сурхай тана. Гьевги гIурусазул аписар вукIана, гьезул харжалдалъун кваналев. Гъакварида Карим тана. Гьевги гьакварисезул нусил бетIер вукIана, гIурусаз харж кьолев. Гьев ГIабдулагь ТIиндиве щведал, чIамалазулги, ункъракьалъулги наиблъун гIурусазул рахъалдасан наиблъун вукIарав Сасикъа ГIисалдибир, жиндирго кIиго васгун, лъутун, Гьигъалъе вачIана. Гьигьалъ кIиго аписар вукIана: цо ИмаммухIамадилан [20], цояв Дибирасулавилан. ИмаммухIамад гIурус хъулухъалда вукIинчIо, гIурусазул харж букIана гьесие. Дибирасулав Болъихъ махIкамаялъул диванбег вукIана. Гьигьалъдерил нусил бетIерги вукIана Гъазийилан, гIурусазул харж бугев.",
        "Цинги гьев ГIисалдибир гьезда цIакъ мимидун, чIирчIидун, гIурус пачаясде гIасилъун пайда бахунгутIи хIакъаб бугилан абун, гьес гьел мукIур гьаруна гьев ГIабдулагьида тIаде инчIого рукIинеги гьес малъараб жоялда разилъунгутIизеги. Гьес зулму хIал гьабуна, гьевгун цадахъ ИмаммухIамад абулев аписарги ана, Гъази абулев нусил бетIерги ана, цо щуго-анлъго гIурусазул хъулухъалда ругел милицабиги ана. Дибирасулав Болъихъеги инчIого, рокъов чIана. ГIабдулагьида тIаде инчIого вукIининан, инчIого чIанани жив ворчIилилан хьулалда.",
        "Цинги гьев ГIабдулагьил кагъат бачIана Дибирасуласухъе, тIокIалъ чIечIого гьигьалъдерил агьлугун жинда тIаде Хуштадерил кьоде вачIайилан. Гьеб мехалъги инчIого чIун вукIун, нахъойги гьес чи витIун вачIана. Къалъул гIужалъ вачIунев ватана. Бакъанил гIужда цебе жинда тIаде щвечIони, жив кIудияб богун вачIунев ватана мунги ккун Имамасухъе витIизе, дур росуги бухIизе, дурги дур росдалги боцIиги тала гьабизе. Гьеб мехалъ росулъ ватарав балугъав чиги цадахъ вачун, вилъун бакъанил гIужда дагьаб цебе ГIабдулагьида тIаде щвана. Гьес наиблъиялъул чалма кьедал, гьадин абун, додин абун, къабул гьабунгутIидал, гьаб тIолго Дагъистаналъ гьабураб жо гьабичIого букIине, ГIабдулагьица цохIо мун гIакъилавищ, Дагъистан гIадалабищ бугебиланги абун, гьесул бетIералдаса жинцаго тIагъурги бахъун, жинцаго чалмаги къана, мун метер чIун сезе дурго богун МигIарсдерил лъарахъе щвайиланги абун. Живго гьеб къоялъ багвалазул тIиндадерил богун гьениве щвайилан Болъихъ хъала бахъизе ине гьедин амруги гьабун витIана.",
        "Цинги гьеб къоялъ цIакъ захIматго, цIакъ зигардулаго жиндирго богун Дибирасулавги ункъракьалъул, тIиндадерил, багулазул, гьакварисезул боялгун, гьезул наибзабигун ГIабдулагьги мигIарсдерил лъарахъе щвана. Гьеб сордоялъ гьенир чIун рукIадго, радал хъала бахъизе ине хIисабалда, радал хабар баккана, гьеб сордоялъ гьев Дибирасулавги, гьесул васги Болъихъ хъалаялде лъутизехъин рукIун ругилан, гьеб сордоялъ ва хъаравулзабигун цIихху[21] [рукIарал] гIадамазда лъан гуребанийилан абун. Гьел кIияздаго тIиндалги гьаквариселги рукIарал ГIабдулагьица амру гьабун тIаде кIанцIун. Ярагъги тIетIезе гьабун чуялги кодоса рахъун кIиялго Сугъралъ ритIана, гьенир чIвазе хIисабалда. Кинниги гъозул эмен ХIажардибир ГIабдурахIманхIажида лъалев Шамилил наиб вукIун, гьесул хIурматалъе гIоло чIвачIого тун нахъе ритIун рачIана.",
        "Цинги нахъияб къоялъ радал гъол боязда тIаде рагъизе гIурусазул аскар бачIунеблъи лъан, МигIарсдерида цебе бугеб борхатаб халатаб гохIда чIун ГIабдурахIманги гьел боялги рукIаго, гьеб гохIил ахадасанги тIарадасанги рикьун гIурусалги гьелгун цадахъ балъхъадерил наибгун тIаде щвезегIанго гьез туманкI бан гъосул туманкI гьезухъ бахъичIого гъол киналго боялги гьеы ГIабдулагьги лъутана.",
        "Цинги гIурусаз, гьеб гохIги рехун лъутун унел бояздехун туманкI бан, гIемерал чагIи лъукъана. Нусгоялдаса цIикIкIун чIвана. Щибго зарал гIурусазеги ккечIо. Цо маслихIат ккана, гьел гIурусал гьеб гохIилъ чIун, хадуб туманкIги бан гурого хадур лъугьинчIолъи, хадур лъугьун рагъаралани гьел боязул цохIо инсан ворчIилароан.",
        "Цинги гьеб рагъул ккараб жо бихьидал, ракIги къварилъун дагьаб черхги щокълъун тIокIаб гьелдаса нахъе рокъоса къватIиве вахъинарилан – нияталдалъун рокъове унаго, дида нухда дандчIвана ГIума аскIор рукIун, гьениса нахъе руссун рачIунел, гьев ГIабдулагьица Гьаквариса наиблъун тарав Каримги, гьев ГъазимухIамадица Дагъистаналде витIун вачIарав ГIабас-пашаги.",
        "Каримица дида щиб хабарилан гьикъун дица гьади-гьадин кколилан абидал, Каримил дидаго лъан бадиса кьерги тIуна, гьес бадибе тIагъурги цIана. ГIабас-пашаяс абуна, рагъул къваригIел цо къоялъ гьедин ккола гьелдаса хадуб лъикI гурого…",
        "Цинги гьес гьедин абидал дун рокъовги чIун, гIенеккун, щибдай рагIиладаян гIинтIамун вукIадго, гъодоберисезул Иш-ахикь абураб бакIалда чIун букIараб цIунтIадерилги тIиндадерилги боялда тIад радал бецIабго букIун Болъихъ хъалаялдаса рахъун рачIун гьезда рагIулебги лъачIого рачIарал гIурусазул аскаралъ цIунтIадерил нусгоялдаса цIикIкIун чи чIвана, гIемерал лъукъана. ТIиндадерилги дагьал чагIиги чIвана, гьезул наиб Сурхайги чIвана. Гьеб кIиябго рагъдасеб кIкIалахъги рагъ ккун, гьенибги гьезда тIад гIурусаз тун наиблъун вукIарав Гъумекиса МухIамад чIван гурони гIурусазе бицинегIанаб зарал ккечIо. ГIурусаздалъун [магIарулазе абуни] гIемераб зарал ккана. Гьени ккараб жоялъул баян дида ракIалда гьечIо. Гьеб мехалъ богун цадахъ ТIелекьа Жаватхан Гьигьалъ вачIун Болъихъ хъалаялде лъутун арал ИмаммухIамадилги Гъазилги жодой кодоб щвараб боцIиги тала гьабуна рокъосебниги, къватIисебниги гьезул руччаби хъизанги ккун ана. Цинги гьелда хадуб Дагъистаналда щибго рагъги ккечIо. ГIурусаз Хъарсалда кверщел гьабуниланги, гьелда хадуб Дагъистаналда [рагIана] ГIабдулагIазиз хункарги ГъазимухIамадги такъсириял лъугьун, ГIабдулагIазизие хIукуматалъ гъанкъизе хIукму гьабун, гьев жинцаго загьру гьекъон хваниланги [22]. ГъазимухIамад тIакъсиралдаса цIакъ захIматго ворчIаниланги хабар рагIун Дагъистан гIундул далун гIодоб ккана. КIудияб тIакъсир бугелги гьеб инкъилабалъухъ цIар бахъарал чагIиги гьабизе сабаб тIагIун гIакълу бихун хIасраталде ккана.",
        "Цинги Хъарсалдаса нахъ руссун гIурусазул гIаскараз Дагъистан кодоб босизеги, гьениб ккараб ишалде балагьун тIакъсиралъул бетIергьабазе жодор тIакъсиралде рикьун чIвазе ккана. ТIоцебе ккараб жо: Чачаналда ГIалибег-хIажиги ГIума-хIажиги гьелдаккун ращалъун гьеб гIисяналъул цIакъ [гIемер] чагIи ккун гъанкъана. Гьезул рикIкIен микьго, анцIго, анцIила кIигойилан рагIана дида, гьелъул мухIканлъи лъачIо. Цинги гьениб Чачаналда гIемерал чагIи ккун Сибиралде ритIана. Гьезулги анкьнусго азаргойилан рагIана, кьучI лъачIо.",
        "Цинги ГIума-хIажил васал Дадаги Тутухъайги, Зандакъариса Дадаги ГIабаспашаги, гьел гурелги цогидал гIисян инкъилабалъул чагIи гъанкъун, я Сибиралде ритIун гурони тунгутIи жодода якъинлъарабго, Сугъралъ руссана, гьениб рагъун хвезе къасдалда. Гьезул рикIкIен лъабнусгоиланги гьелдасаги дагьалиланги рагIана, кьучI лъачIо. Цинги гьениб рагъ ккана лъабабилеб къоялъ. Ккурал, ккун чIваразул гьениб къваригIел тIубана.",
        "ГIума-хIажил кIиявго васги, Зандакъариса Дадаги, ТIелекьа Жаватханги кинго кквезе чIечIого гьенир рагъулъ чIвана. ГIабас-пашаги Агъларханасул вас ЖагIпархан, гьев имам МухIамадхIажи, Къарахъа ГIабдулагьи, Гъумекиса ГIабдулмажид ТIелекьа МуртазагIали, Сугъралъа ГIабдухIалимги, гьав анкьавгоги гьел гурел цогидал анкьавгоги, дида лъаларел анцIила ункъго чи ХIото майданалда гъанкъана [23].",
        "Цинги гIурусазул хIакимзабаца Дагъистаналдаса жодода кIудияб тIакъсиралъул чагIилъун цIикIкIаралниги рагъулъ гьитIинабниги ругъун щун лъукъаралниги анкьазарго чи Сибиралде витIана. ГьитIинаб тIакъсиралъул чагIилъун рикIкIарал жидеца ритIараб бакIалда рагъулъ инзе полкалда хъвана. Щурагьире ритIун рукIин, гьеб мехалъул паша хун цIияв паша тедал, гьес мунагь исана гьабун нахъе ритIун рачIана. Сибиралде арал, гIемерисел гьенир хвана. Дагьал анкьго сон бан хадуб мураххас гьабун рокъор рачIана.",
        "Цо суал, гьелъие жавабги.ГIурус пачаяс хъулухъалги кьун, гьес кIодоги гьарун чинал кьун, харж кьун халкъалда тIад наибзабилъун тун кIудияб чIухIи-пахруялда рукIарал чагIи гьаб инкъилабалъул гьесда рагъизе рахъиялъеги нахъиял гьел гурел пакъирал мискинал чагIи гьесда гIасилъизеги сабаб гIилла щиб абуни – мухIканаб жаваб. Гьел пачаяс кIодо гьарурал, гьесул харжалги кванан мискинал, пакъирал чагIазда данде жал пачаяс хира гьарурал, гьес гуккулел чагIи ругилан хIужаги гьабун, гьезие жидер хIал ккараб зулмуги гьабун, дагьа-дагьаб ужраялъухъ мискинал загIипал чагIиги ижараялъ ккун рукIарал чагIазе гIурус пача жидер рухIалгIан хирияв вукIана. Киниги ГъазимухIамадил рахъалъан Дагъистаналда ГIабас-пашаги вачIун, Дагъистаналъул мискинзаби пакъирзаби пачаясда гIасилъизе рахъидал, гьезие гьев тушмангIан рихарав вукIун, цинги гьел залимал чагIаца цIакъ [гъира] гьабун, гьездаса пачаясда гIасилъиялъул жал щвезе ккезе. ГъазимухIамад, вачIидал, гьес инжит, гIодорегIан гьариялдасаги хIинкъун, гьес жодое гIакъуба гIазаб кьеялдасаги хIинкъун. Гьедин гуребани Гъумекиса Агъларханасул вас ЖагIпарханас щиб мурадалъе гIоло пачаясда гIасилъун, пачаяс жиндий кьурал багIарал чинал тIетIезе гьарун, цIадай рехун рухIарал?",
        "Гьел залимзаби гурел, мискинзабазе кидаго гIурус пача рихарав вукIана, гьесул сиясат къануналдаги гьелги разиял рукIинчIо, щайилан абуни, гьес кидаго кигIан гIакъилавги мискинчи гIагар гьавулев вукIинчIо, гьесие бечедал чагIи хириял рукIана. Гьелдалъун гьес халкъалда наибзабиги тана.",
        "БАЯНАЛ",
        "1. Зумси – чачаназул Аргъун гIорул кваранаб рагIалда, Итумхъалагун Шобутиб гьоркьоб бугеб жамагIат.",
        "2. Хъосар – рагIул магIна лъазе кIвечIо. Гьаниб гьеб хIалтIизабун буго «балагь» хIисабалда.",
        "3. Релъидал – бергьенлъи босидал.",
        "4. Имам Шамилил кIудияв вас, гьеб заманалда Туркиялъ чIчIарав.",
        "5. ГъазимухIамадил вакил, Туркиялъ чIчIей бугев ансалтIисев.",
        "6. ГIума-хIажи сабаблъун.",
        "7. ТамихI.",
        "8. ТIолабго.",
        "9. Полкалда, аскаралда.",
        "10. Вилаяталда тIад кверщел.",
        "11. Гъара балеб, гьел чIвалел.",
        "12. Чачаназул Нажаюрт мухъалда, Дагъистаналъулгун гIорхъода бугеб росу.",
        "13. Шамгун шам – рагIабазул магIна лъазе кIвечIо.",
        "14. Сардилъ.",
        "15. ТамихIалдаса.",
        "16. Хъарс – турказул букIараб гучаб хъала, ГIурус империялъулгун гIорхъода букIараб. Гьанже – Туркиялъул бакъбаккуда бугеб шагьар ва вилаят.",
        "17. ГIурус пачаясда.",
        "18. ПатагIали – магIарул нуцабазул ахирисев – 1802-б соналда чIварав КIудияв ГIумаханил вац – Гебекил наслуялъул чи.",
        "19. Хубиса цIакъ бахъи – гьал рагIабазул магIна лъазе кIвечIо.",
        "20. Имаматалъул тарих хъварав, Шамилил наиблъун вукIарав гьигьалъев.",
        "21. ЦIихху – гьаб рагIул магIна лъазе кIвечIо.",
        "22. 1876-б соналъул 4 июналда ГIусман империялъул султIан ГIабдулгIазиз чIвана багъабачари лъугьун, туснахъалда рехарав мехалъ.",
        "23. Гьаниб гъалатI ккана, гьел гъанкъана ругъеждерил ракьалда, Салануб абураб бакIалда.",
        "БотIрода ялъуни чохьода ругъун лъун бугони, гьеб ботIрода лъураб ругъун гIадал нахуде щун бугони, ялъуни чохьода лъураб ругъун бакьазда хъван бугони, ругъун лъурасухьа бахъизе 66 чахъу- кьегIер.",
        "Рагъулаго цояс цогидасул кIиябго бер бахъани, гIайибасухъа бахъизе 200 чахъу, цояб бер бахъани -I00 чахъу.",
        "КIиябго квер къотIани, яги гIажизлъизабуни, гIайибасухъа бахъи­зе 200 чахъу. Цояб квер къотIани, яги гIажизлъизабуни бахъизе I00 чахъу.",
        "Гьединабго гIакIа бахъ­изе, бохдул къотIани яги гьел гIажизлъизаруни.",
        "Цояб гIин къотIани, гIайибиясухъа обществоялъе пайдаялъе бахъизе 50 чахъу ва гIин къотIарасе кьезе чIезабураб роценалда гIакIа. КIиябго гIин къотIани, бахъизе I00 чахъу.",
        "Нилъер ракьалъул чияс чияр ракьалдаса вачIарав чIвани, чIварасул гIагарлъиялъ чIвадарухъан хIисабалда гьев вихьизавулев вугиланги рагIун, балъго гъоркьан гьесухъе рекъел тIалаб гьабизе чиги ритIун, гьез чIвадарухъан цогидав вугилан вихьизавуни, ва гьел­да ханасул диванчагIи щаклъулелги ругони, гьедизе ккола чIварасул I0 гIагарав чи. Гьел гьедулел ругони, иш гьелдалъун лъугIизе тола, гьедизе инкар гьабуни, щаклъи бугесдаса бахъизе рецIелалъул бащдаб.",
        "Цо лъица бугониги гIайиб гьечIеб чияр гьве чIвани, гьеб чIварасухъа бахъизе гьединабго гьве ва цо чахъу, нагагь гьве чIван бугони цо кинаб бугониги гIайиб ккун, гьеб ме­халъ бахъизе гьединабго гьве ялъуни цо чахъу.",
        "Гьвел бетIергьанас чIезабулеб бугони, гьве гIайиб гьечIого чIван бугин, гIайибиявги чIун вугони гьве гIайиб ккун чIванилан, гьеб мехалъ гIайибияв гьедизе ккола Къуръаналда кверги хъвачIого. Гьедизе бегьула кIудияв чиги, балугълъиялде вахинчIевги. Гьедулев гьечIони, гьесухъа бахъула гIакIа.",
        "Кету чIвани, бахъизе гьединаб­го кету. ХIелеко чIвани, бахъизе хIелеко, гIанкIу чIвани, бахъизе гIанкIу.",
        "Рагъизе ккараб бакIалда щив вугониги чIван вугони гIайибиявги лъалев гьечIони, амма чIварасул гIагарлъиялъул щаклъиги цо лъиде бугониги ккун бугони , гьев щаклъи ккарав гьедизе ккола 10 чигун цадахъ.",
        "Нагагь гьединабго хIалалда цо щив вугониги лъукъун вугони, щаклъи ккарав гьедизе ккола 3 чигун цадахъ.",
        "Килищ къотIаралъухъ бахъ­изе 15 чахъу. Гьединабго багьа щибаб къотIараб килщихъ.",
        "Нагагь лъукъун вугони, гIайибиявги лъалев гьечIони, лъукъарасул гIагарлъиялъ 3 къоялда жаниб жидерго щаклъи ккараб бакI бицинчIони, гьезухъа бахъула 1/4 ратIал гьацIул.",
        "Лъида бугониги жанибе багьараб ругъун лъунани, гьеб ругъ­ун борцуна гьоркьохъеб бицалъиялъул килщаз, гIеблъухъе. Щибаб килищ рикIкIун гIайибиясухъа бахъула цо чахъу. Ругъун борцине килщазул къадар цIикIкIарабгIан, цIикIкIуна гIайибиясухъа рахъулел чахъабазул къадарги.",
        "Хонжроца яги нус кьабун лъу­раб ругъунги борцуна гьоркьохъеб бицалъиялъул килщаз ва килищалъул гIеблъи бугеб ругънахъ бахъула бащ­даб чахъу, кIиго килищ гIеблъуда бугеб ругъун бугони чахъу.",
        "ДагIба-рагъ гьечIого чи лъукъани, борцине ккола ругъун. Ругънал багьа кIиго чахъдадаса цIикIкIунеб гьечIони, щаклъи бугес живго вацIцIад гьавизе бегьула гьедиялдалъун. Ругъ­нал багьа лъабго чахъдада бащалъани, щаклъи ккарасда цадахъ гьедизе ккола цоги чи. Ругънал багьа цIикIкIанагIан, цIикIкIуна гьедизе кколезул къадарги.",
        "Лъица бугониги цогиясул хIатIилхинкI бекани, гIайибиясухъа бахъула 10 чахъу. Гьелъул цо бутIа бекарасухъа бахъула 5 чахъу.",
        "БотIрода ругъун лъун бугони, гьеб ругъунги ботIрол тIоцебесеб хъалалда хъвалеб бугони гIайибиясухъа бахъула I чахъу-кьегIер, ругъун ботIрол кIиабилеб хъалалда хъвалеб бугони - 2 чахъу - кьегIер, нагагь ругъун ботIрол ракьаялда хъвалеб бугони -I0 чахъу-кьегIер.",
        "Чи лъукъун вугони ва лъукъарасухъе тохтур ахIизе ккелин кIиго чиясги абулеб бугони, гIайибияс жиндирго чвантиниса гIарацги кьун ахIизе ккола тохтур, амма гьев тохтур ахIизе гIедегIулев гьечIони, гьесдаса бахъула 1/4ратIал гьацIул.",
        "КIалдиб зар кьабгIун яги кин бу­гониги гIусалъе зарал гьабун бугони, гIайибиясухъа бахъула I0 чахъу.",
        "Цо хьабалахъгIучI бекун буго­ни ва гьениб ругъун лъун бугони гIайибиясухъа бахъула 5 чахъу. Масала, ругъун лъугьун гьечIони - 3 чахъу. Ялъуни гьезда гьоркьоб дагIба ккани, хьабалахъгIучI яги ракьа бекун гьечIони, гьеб мехалъ гIайибиясул гIагарлъияльул чагIи гьедизе ккола бихьизабураб бакI бекун гьечIилан.",
        "Гьод бекани, гIайибиясухъа бахъула 5 чахъу.",
        "КIигояв вагъизеги ккун, цоцада кьабгIун бугони, тIоцебе жо кьабурасдаса бахъула 2 чахъу, дандиясги кьабун бугони, гьесдаса бахъула чахъу. Нагагьлъун цонигиясе хIалай вахъарасги жо кьабани, гьесдаса бахъизе 3 чахъу.",
        "Хунжрул рахъун цоцазе хIинкъаби кьолел ругони, щивасдаса цо-цо чахъу бахъула.",
        "ДагIба гьабизелъун ярагъ бан бугони, гьеб ярагъ хIалтIизе гьабичIониги гьесдаса бахъула I чахъу.",
        "ГодекIаниб кIигояв вагъани, тIоцебе кьабарасдаса бахъула 2 оцол багьаяб гIакIа.",
        "Лъимаде йигей чIужу чIвани, чIварасухъа бахъизе кIиго нухалъ цIикIкIун рецIел. Лъимаде йикIин бахчун батани, бахъун те рецIелги I0 чахъуги.",
        "Чи чIварас 10 къоялда жаниб росу тезе ккола. РецIел бихьизабураб заманалда кьолеб гьечIони, гьеб кьезегIан щибаб къоялъ цо чахъу бахъ­ула. ГIайибиязухъа рецIел тIалаб гьабула жамагIаталъ тIамурав 6 чияс.",
        "Жидерго бидулав лъабго сон иналде чIварас рецIелги цоги харжалги тIад руссинарула ва гьев чи росу тун ине ккола.",
        "ЧIварасул гIагарлъиялъ биду­лав росулъе вачIине изну кьун хадув чIванани, гьев чIварасухъа бахъула рецIел ва цогидал харжал ва гьев росулъа къватIиве гъола.",
        "ЧIварасул гIагарлъиялъ, рекъел гьабилелде, бидуласул мина бухIани, гьезухъа рецIел бахъуларо.",
        "Гьедизе вихьизавурав анцIгоясул цояс инкар гьабулеб бугони гьесул бакIалда тIамула кIиго чIужугIадан.",
        "ЧIварасул (лъукъарасул) гIагарлъиялъ яги ирсилаз цо яги кIиго нухалъ бидуласул гIагарлъиялъухъе чи витIани ва гьел гьелъие мукIурлъулел гьечIони, хадусел къояз мукIурлъи рикIкIунаро.",
        "Бидуласул гIагарлъиялъ яги ирсилаз абуни бидулав рокъов гьечIин ва гьесул цIар бицани, изну кьола 3 къоялъ ралагьун чIезе. Гьев рокъове вачIани ва мукIурлъани, иш тIубала гIаммаб къагIидаялъ, ай рецIелги бахъун.",
        "Цояс цояв лъукъани ва гIайибияв гьелъие мукIурлъани, амма ругъуналъул роценалда тIасан гьезда гьоркьоб дагIба ккани: масала, гIайибияс абуни, ругъун тIоцебесеб хъалалде щвезегIан гурони гьечIилан, гьев гьедизе ккола цо гIагарав чигун. КIиабилеб хъалалде тун бугилан абуни гьедула кIиго гIагарав чигун, ботIрол ракьаялде ругъун щун бугилан абуни лъабго гIагарав чигун. Гьединго тIубала дагIба цогидал ругъназул рахъалъанги.",
        "Росулъа къватIиве гъурав бидулас, чIезе бихьизабураб бакI хисани, гьесухъа бахъула ратIал гьацIул. МукIурлъичIони гьев гьедизе ккола лъадуда цIарги тIамун.",
        "БатIияб ракьалъул чияс нилъер ракьалъул чиясе къварилъи гьабун бугони ва гьеб гьабиялъулъ нилъер ракьалъул чиясги гIахьаллъи гьабун букIиналда щаклъи бугони, гьедизе ккола гьесул росулъа къадру гьабулев лъабго чи. Гьел гьедани, гьев гIайиб гьечIевлъун рикIкIуна, гьедичIони, нилъер ракьалъул гIадаталда рекъон гьесухъа бахъула гьацIул кIиго ратIал.",
        "Чахъу бикъун бугони ва щак­лъи ккарав мукIурлъулев гьечIони, гьев гIайиб гьечIевлъун рикIкIуна, чахъдал бетIергьанас цIар чIварав чигун цадахъ гьедани. Hyгlac гьедизе инкар гьабуни, цIогьорас лъабго нухалъ цIикIкIараб рецIел кьезе ккола.",
        "Рокъоса къайи бикъун бугони ва щаклъи ккарас гьелъие инкар гьабу­ни, цIогь тIад чIезабураблъун рикIкIуна, росулъа чияс гьеб ритIухъ гьабуни. Гьеб мехалъ щаклъи ккарас вацIцIадав вукIин чIезабизелъун жиндаго цадахъ гьедизавизе ккола 6 гIагарав чи. Нагагь, щаклъи ккарас гьедизе инкар гьа­буни, жиндир гьади-гьадинаб къайи гьев чияс бикъанилан, цадахъ лъабго чиги вачун гьедизе ккола къварилъи ккарав чи. Бикъараб жо ратIалалдаса бакIаб батичIони, гIакIаги бахъичIого, бикъаралъ рецIел босун тезе бегьула. Нагагь росулъ, гьеб цIогь гьабулев вихьанилан абулев чи ватичIони, цIогь гьаби ритIухъ гьабун гьа базе ккола, цадахъ цо гIагарав чиги вачун, рукъалъул бетIергьанас. Росулъа 6 чигун ца­дахъ цIогь чIарав гьедани, гьев гIайиб гьечIевлъун рикIкIуна.",
        "Чу, гIорцIен яги гIала бикъани яги чIвани, ва бетIергьанчияс щак­лъи ккарав вихьизавуни, гьев 6 чигун цадахъ гьедизе ккола. Гьел гьедулел чагIиги рукIине ккола бетIергьанчияс цIар чIварал; гьедизе инкар гьабу­ни, цIогьорас бецIизе ккола росулъа 3 ритIухъав чияс абураб къадаралда бикъаралъул багьа. ДагIба цогидаб боцIуда тIаса ккун бугони, гьедулезул къадар чIезабула: оц бикъани - 4, гIака бикъани - 3, натIихI бикъани - 2, бече бикъани - 3 чи. Гьез гьедизе инкар гьа­буни гIайибияс бецIизе ккола росулъа 3 ритIухъав чияс абураб къадаралда бикъаралъул багьа.",
        "Чахъу бикъани ва гьеб бикъиялъе цIогьор мукIурлъани, гье­сухъа бахъула гIицIго чахъу ва цIогьодиялъе гIоло гIакIа. Къайиялъул щиб букIаниги жо бикъун буго­ни ва гьелъул хIакъалъулъ ханасда гIицIго лъагIалидасан гурони лъазабун гьечIони гьесул гIарза хал гьабичIого тола.",
        "Лъица букIаниги цогидасда цIогь чIван бугони ва щаклъи ккарас дандеги лъазабуни, жиндие цIогь чIварас яги гьесул гIагарлъиялъ жиндирги жо бикъун бугилан, гьесул гIарза лъабго моцI инегIан къабул гьабуларо.",
        "Хуриса хIама цIурал гулал рикъун ругилан лъазабуни ва щаклъи ккарав гьелъие мукIурлъулев гьечIони, гьев вацIцIалъула цо чигун цадахъ гьеда­ни, хIамидаса дагьаб жо букIун батани, живго гьедани гIола. Гьединго тIубала хер бикъиялда тIасан ккараб дагIбаги.",
        "КIиго яги цIикIкIун чи рекъон чахъу, куй, яги цIцIе бикъун бугони ва гьел цIогьалъе мукIурлъани, гьезухъа бахъула бикъараб цоялъухъ 3 бетIер. Гьелде тIадеги щивасухъа гIакIадуе бахъула I,5 ратIал гьацIулги. Амма гьел цIогьалъе мукIурлъулел гьечIони бетIергьанчиясе ихтияр кьола гьезул цоясде гIайиб гIунтIизабизе, инкар гьабулеб бугони, вацIцIалъизелъун гьев гьедизе ккола. Цо чахъу бикъун бугони - живго, кIиго бикъун бугони - гьесул гIагарал чагIигун. ГIагарлъи гьедулеб гьечIони ва бетIергьанчиясе зарал тIад буссинабизе кколеб бугони, гьесул их­тияр буго цадахъ рукIаразда рецIел кьеялъулъ гIахьаллъи гьабеян абизе. Гьел разилъани, рецIел киназго цадахъ кьо­ла, инкар гьабулеб бугони, гьелги гье­дизе ккола жидеца цIогьалъулъ кинаб бугониги гIахьаллъи гьабичIилан ва гьан кваначIилан. Гьедулел гьечIони, гьелги цIогь гьабураллъун рикIкIуна ва бащадго жавабги кьезе ккола.",
        "Цого рокъоб кIиго сордоялъ тIатIала цIогь гьабун бугони ва цIогьорги кIиабилеб сордоялъ гурони кквезе щвечIони, гьесде тIаде бачIуна тIоцебесеб гьабураб цIогьги.",
        "ХIалица рокъовеги вачIун, гьениса щиб букIаниги босани, гIайибиясухъа бахъула гьес босараб жоги гIакIаялъе цо чахъуги. ГIакIа уна ханасул рагъухъабазе. Рокъовеги лъугьун, щибниги жо босун гьечIони, гье­сухъа бахъула гIакIа цо чахъу. Гьеб ишалъулъ чанго чияс гIахьаллъи гьа­бун бугони, гьезул щивасухъа дагIба лъугIизегIан щибаб къоялъ бахъула гIакIа цо-цо чахьу.",
        "Нилъер ракьалъул чиясе батIияб ракьалъул чияс кьарз кьезе инкар гьабулеб батани, гьес гIарз ханасде бахъизе ккола. Гьев къарз босизе батIияб ракьалде ани, гьенибги гIарз ханасде бахъизе ккола.",
        "Цо бакIалда хIакимзабилъун эмен ва вас, кIиго вац яги кIиго вацгIал тIамизе гьукъула. Нагагьлъун тIамун ратани, тIадехун ругел хIакимзабаз гьезул гьитIинав хIалтIудаса ватIа гьавизе ккола.",
        "Лъица бугониги цогидасе, жиндирго буголъи кьолеб бугони, гьеб заманалда вачIарав лъабабилес абуни, гьеб буголъи жиндие кьун букIанин, ва гьелъие рачун рачIарал нугIзаз муфтиясда цебе шаригIаталъул законалда рекъон, гьеб ритIухъ гьабуни, цинги муфтияс гьсз бицараб битIараб буги­лан абуни, буголъи лъабабилев чиясе уна. Гьеб ритIухъ гьабизе кIвечIони, бу­голъи гьелъул бетIергьанас кьурасе уна.",
        "Лъица букIаниги жидерго боцIи чияр гIалахалде балагьизабун ва гьез боцIи нахъе гъолаго тIаде рачIарал бетIергьаби рагъизе лъугьани, гьенив гIахьаллъарав щивасухъа гIакIадуе бахъула щу-щу чахъу. БоцIуда гIалахалъе гьабураб зарал цо чахъдал багьаялдаса цIикIкIараб бугони, боцIул бетIергьанабаз рецIел кьезе ккола яги гьезул цояв гьедизе ккола гIалахалъе зарал гьабичIилан.",
        "Цоязе шаригIаталда, цогидазе гIадаталда рекъон дагIба тIубазе бокьун бугони, гьеб суал тIубазабизе ккола гьенир гIумру гьабулезул цIикIкIарасезул пикруялда рекъон.",
        "Нухмалъулезул тIалабалда рекъон кинаб букIаниги росдаца вакил витIулев гьечIони, гьеб росдадаса гIакIаде бахъула 10 чахъу.",
        "Налъулас заманалда, ишкал кквелалде  къарз  нахъбуссинабулеб гьечIони, гьесде къотIула гIакIа: масала, лъица бугониги ратI бакIлъи бугеб жо цIараб болжалалдаса лъагIел ингун нахъ буссинабулеб бугони, кьезе ккола 1,5 ратIал, къалиялъухъ - 1,5 къали, гIабасиялъухъ - гIабасиги цо драхмаги.",
        "РитIухъ гьабун, дагIба къотIизабун хадуб гъоркьлъалие лъураб жо нахъ буссинабичIони, гьеб бецIизе ккола.",
        "Ханасул изну гьечIого тIамизе бегьуларо росабазул диванчагIиги магъущалги.",
        "Жиндие кьураб тIадкъай тIубазабизе гIедегIулел гьечIони, ин­кар гьабулеб бугони. ялъуни жиндир бакIалда цоги чи витIулев вугони, гьев чиясдаса бахъула гьацIул цо ратIалги, гьелъул ункъо бутIа гьабун цо бутIаги.",
        "ГIилла гьечIого ахIулъе вахъинчIев щивасухъа бахъула цо-цо чахъу. ГIиллалъун рикIкIуна - унти, херлъи, санаде вахинчIолъи- 20 сон тIубачIолъи ва лъилгун букIаниги тушманлъи 6укIин.",
        "Рекъел гьабилелде бидулав чIвани, гIадлу гьабуларо. Гьединго гIадлу гьабуларо бидуласул хъизаналъул чи чIвани.",
        "Бидулав росулъа къватIиве витIун хадув, гьесул гIагарав чи чIвани, чи чIварасухъа бахъула 100 чахъу. Гьелде тIадеги гьес нахъ буссинабизе ккола жиндие бидулас кьун букIараб рецIел, ва гьесул тIолабго хъизан, тIад руссине ихтиярги гьечIого, кидагоялъе росулъа къватIире гъола.",
        "Жиндирго буголъиги гьородахъ биччан лъутанхъулев вугев цIогъор чIвани, гьесул бидухъ лъицаниги жаваб кьезе кколаро.",
        "Жиндирго буголъи гьечIев чи­ясе лъицаниги щиб букIаниги бичани, гьесул гIагарлъиялдаса къарз тIалаб гьабизе гьукъула.",
        "Лъутанхъулев чIварав чиясе кьезе ккола I0 чахъу. Гьев чIварав чиясухъа рецIелги бахъуларо. Лъица букIаниги гьединав цIогьор гIагарлъиялъухъе кьуни, гьесухъа I00 чахъу бахъула. Амма гьес чIезабуни жиндир гьав кквезе рес букIинчIилан гьесухъа щибго бахъуларо. Гьелда щак­лъи кколеб бугони, гьев 3 гIагарав чи­гун цадахъ гьедизе ккола. ГIагарлъиялъ жидехъе кьурав цIогьор чIвани, гьелдалъун кинабго жо лъугIула. ЧIвачIони воеводствоялъул кIудияз гьезда абизе ккола: «Нужеца гьев чIвай, чIвазе бокьун гьечIони, бецIе гьес гьабунщинаб зарал, гьеб бецIизе гIураб бечелъи нужер батичIони, гьев цIогьорасда хадур нижер ракь тун а, ниж нужерги гуро, нуж нижерги гуро», - ян. ЦIогьор гIагарлъиялъухъе кьун гьечIони гьез гьесул жаваб кьезе кколаро.",
        "Лъил букIаниги чахъу яги куй бикъани ва гьелъул бетIергьанчияс абулеб бугони, куялъул багьа ункъо хух кколин, чахъдал багьа лъабго кколин - гьединаб багьа аби битIараблъун рикIкIине бегьуларо, щайгурелъул куялъухъ лъабго хух, чахъуялъухъ цо чахъу-кьегIер гурони кьоларо.",
        "Росуцоял жидер ракьалде боцIи биччаразул ишкал кквезе рахъани ва гьениб ккараб рагъулъ кIиябго рахъалъ чIварав яги лъукъарав чи ватани, ругъуналъухъ яги чи чIваралъухъ рецIел тIолабго росдаца кьезе ккола.",
        "Лъил букIаниги боцIуца цогиясул харибакI яги хур хвезабун батани ва гьабураб заралалда тIасан гьезда гьоркьоб дагIба ккани гIайибияв, бетIергьанчияс вихьизавурав лъабго чигун цадахъ, гьедизе ккола.",
        "Гьедизе рачунаро: дибир, будун, гьа баларилан гьедарав чи, лагъ ва рагьтIател. Гьа баларилан гьедаравлъун рикIкIуна гIакаги бачун воеводствоялъул кIудиязухъе арав, гьезие гьебги сайигъат гьабурав ва гьез гьесда хадуб гьединаб ихтияр букIинги лъазабурав чи.",
        "Воеводствоялъул кIудиязе цо соналъул болжалалда росабалъе диванчагIи тIамизе бокьани, гьел тIамизе ккола жидеца гIайибиязул гIакIабиги рахъизе ругин, гIайиб гьечIезе тамихIги гьабиларин, законалдасаги кьуриларин гьедизе. Гьезда гьоркьосан цонигиясе гьедизе бокьичIони, гьесда тIад мухъ цIала ва гьесухъа цо чахъуги бахъула, гьесул бакIалде цоги чиги вихьизавула. ХутIараз, жидедаго гьоркьове гьа бачIев чи виччан ватани, гьездасан бахъула цо чахъу.",
        "Нилъер ракьалъул чияс, цогидаб бакIалда чиясухъа къайи бахъун яги бикъун батани ва гьев чияс тIадаб идараялде гIарз бахъани, гIайибиясухъа бахъула гьес гьабураб зарал ва гьелде тIадеги бахъула ратIал гьацIулги.",
        "Лъица бугониги цогидав чиясе щиб букIаниги бичани ва гьоркьоб заман индал гьев чи вачIани, бичараб къайи жиндир гуреб, дир чIужуялъул букIанилан ва даран биххейилан гьарун, гьединаб гIарз къабул гьабуларо.",
        "Нагагь, цо росдал гIадамал яги гьезул цо къукъа цогидаб росдал гIадамазде яги къукъаялде тIадеги кIанцIун, гьезул боцIи гъурани, рукъалъул буголъи хвезабуни, гIайибиязухъа бахъула гьез гьабураб зарал ва щивасдаса щу-щу чахъу. Гьа­бураб заралалъул къадар чIезабула гьеб росдал 3 ритIухъав чияс.",
        "Кьенсер ва Рис гIоразда гьоркьор ругел ракьазулгун къотIи ккун буго, жив цIунеян лъутун вачIарав хIалихьатав чи виччачIого, вахчичIого ва кумек гьабичIого тезе. Лъица буго­ниги, я тIолабго росдаца гьеб къотIи хвезабуни, гIакIадуе бахъула 30 чахъу. Гьединго, 30 чахъу бахъула лъутун вачIарасдасаги.",
        "БакIалъулал тIадчагIаздаса изнуги гьечIого ханасухъе гIарзалъ арав чиясухъа бахъула 30 чахъу.",
        "Лъица букIаниги яс абуни, яги ячани ва гьелъул инсуца, яги кIудияв инсуца лъазабуни, гьей цогидасул магьариги лъурай чIужу йигилан, гьей ячарасда къотIула гIакIа - 30 чахъу.",
        "Кинаб букIаниги росдаца моцIида жаниб гIадлу-низам хвезабулеб бугони, гьеб росдадаса, гIадлу лъугьинегIан, щибаб къоялъ бахъула цо-цо чахъу.",
        "МоцIида жаниб росу дибирги гьечIого хутIани, гьев тIамизегIан гьеб росдадаса щибаб къоялъ цо-цо чахъу бахъула.",
        "Воеводствоялъул кIудиязе гIалимазул данделъи ахIизе бокьани, ирга щварал росабазул гIадамаз, Генуса бахъараб Илълъабе щвезегIан, гьел данде гьаризе ккола. Данде гьаризе кIвахIаллъаразухъа ва ахIун рачIинчIезухъа бахъула анцI-анцI чахьу.",
        "ЧIварасул гIагарлъиялъ бидуласул гIагарлъиялъул мал-мулк хъамал гьабуни, рокъоса къватIире рахъине риччачIого гьезие гIакъуба кьуни, гIайибиязухъа бахъула гьез гьабураб зарал ва жамагIаталда цере рахъун жидеца гьабуралдаса ракI бухIанин абизегIан, щибаб къоялъ цо-цо чахъ­уги.",
        "Цо росдал гIадамаз, ракьалъул гIадатги законги хвезабун, цоги рос­дал гIадамазул харибакIал ва хурзал ккуни, мадугьалихъ ругел росабазул гIадамаз кумек гьабизе ккола тIаде кIанцIарал нахъе гъезе. Гьез гьединаб кумек гьабичIони, щибаб росдадаса бахъула анцI-анцI чахъу.",
        "Цо росдал гIадамал цоги росулъ чи хвараб бакIалде зигара базе ани ва хварасулгун гье­зул цинагIаллъиялдаса гьоркьехун гIагарлъи букIун батани, яги гьев гьобол вукIун ватичIони, щивасухъа бахъула цо-цо чахъу.",
        "Лагъ яги мухьдахъ хIалтIизе ккурав, бетIергьанчиясул изнуги гьечIого чотIа, гIалаялтIа яги гIорцIеналтIа рекIун кьенсерухъезул ракь тун довегIан ун ватани, гьесухъа бахъула цо гIака яги 4 чахъу. Гьеб­ги кьола гьесул бетIергьанасе. Гьеб гIорхъуде гьев щун ватичIони, бахъу­ла 2 чахъу.",
        "Лъица бугониги гъоркьлъалие чияр боцIи росулъе яги жиндирго бакIалде бачун бачIани, гьесухъа щибаб къоялъ бахъула бечIчIулеб гIакдахъ, гIорцIеналъухъ, чохъ, гIалаялъухъ - цо гIабаси, хIамихъ ва оцалъухъ - 2 диргьам, хIораб гIакдахъ, басиялъухъ, бачихъ, чахъдахъ, куялъ­ухъ, цIеялъухъ ва дагIнихъ -I диргьам. ДагIба гьабулеб бугони, гьев гьедизе ккола 2 чиги цадахъ вачун.",
        "Къаси яги къад цо чи, хIалгьабун цогидасухъеги ун, гьесие зарал гьабуни, гьев тIамула за­рал бецIизе. Гьес жив гьенив вукIинчIилан инкар гьабуни, воеводствоялъул кIудиязул ихтияр буго рос­дал гIадамал гьедизаризе. Гьедулезул къадар бараб буго гьабураб заралалда. КигIан кIудияб гьеб бугониги, гьедулезул къадар I0 чиясдаса цIикIкIине бегьуларо. Гьедизе бегьуларо: рос-рукъалде инчIел васал ва ясал, цо рокъоса кIиго чи. Гьедизего виччаларо тархъан гьавурав вугониги лагъ.",
        "Узденчияс лагъ чIвани, лагъасул бетIергьанасе гьес кьезе ккола гIицIго узденчияс кьезе кколеб рецIел.",
        "Лагъас узденчи чIвани, гьесул бетIергьанчиясухъа бахъула рецIел ва гьев лъабго соналъ бид виххун къватIиве витIула. Гьединабго гIадлу гьабула лагъас лагъ чIваниги.",
        "Ихдал магьари лъун кьола 5 хух, хаслихъе - 5 цIцIе.",
        "ХIалихьатаб пикругун лъица букIаниги чIужугIаданалда квер хъвани, гьесухъа бахъула 2 оц, рецIелалъул бащдаб ва гьев лъагIелгун бащдалъ росулъа къватIиве гъола. Нагагьлъун, гьеб бакIалда чIужугIадан чIвани, чIвазе ккола гьелда квер хъварав чиги.",
        "Цо росдал гIадамал цогидаб росдаде тIаде кIанцIани, гьезухъа бахъула 30 чахъу, цо-кIиго чи кIанцIани, щивасухъа бахъула щу-щу чахъу, гьелги махIрум гьарула ГIарахъ магIардаса ва Тамаш магIардаса кьолел мучIдузул бутIабаздаса.",
        "Лъица букIаниги чол, гIаладул, гIорцIеналъул рачI яги гIин къотIани, гьезухъа гIакIадуе бахъула цо оц ва хIайвалъул бетIергьанасе I0 чахъу.",
        "Гьоркьоб тушманлъи букIиналъ лъицаниги мина бухIани, гIайибиясухъа гIакIадуе бахъула I00 чахъу ва бецIизабула ккараб зарал. Жиндир гIайибалъе мукIурлъулев гьечIони, гьев 50 чигун цадахъ гьеди­зе ккола.",
        "Лъица букIаниги магIардаса боцIи хъамуни ва гьеб лъиданиги бихьичIони, гIайибиясе боцIи тIад буссинабизе ккола, бетIергьаби гьеб боцIи хъамунилан гьеданиги.",
        "ГIенекке, гIадамал, хабар бицизин,",
        "Халкъалда рагIарав багьадурасул.",
        "ЧIахъаял, кIалъаге, гьунар ахIизин,",
        "Лъадуца тIамурав боснив вегичIо,",
        "РоцIанщинал къоял ЦIоралда тIамун,",
        "ЦIар ана, ле гъалбацI, дур дунялалда.",
        "ЦIад банщинал сардал гъвелил ракьанда,",
        "Магьи хъахIаб хъирим хъатикьеги ккун.",
        "– Мискиналщиналги бечелъун ругин,",
        "Бахъедила дуца гIарцудул ярагъ.",
        "Бечедалщиназе боцIи гIун бугин,",
        "Вусса, ле, рукъалде, къвал гIебаб гъалбацI.",
        "– Мискиналщиналги бечелъаниги,",
        "Бахъиларо дица хIан гIарцул ярагъ.",
        "Бечедалщиназе боцIи гIуниги,",
        "РакIго сасунаро вижараб росулъ.",
        "Жиндаго рекъараб къокъаги бачун,",
        "КъачIанила лачен Жаниб ЦIоралде.",
        "ХIал гIураб давлагун, квер гъураб жогун,",
        "Гьединаб хIалалда жал рачIинагун,",
        "Борхатаб балагьун гохI ккун батана,",
        "Гъваридаб кIкIалахъе гъоркьчIел батана.",
        "Гьединаб къоялда къваридго рукIун,",
        "ВитIун чи анила дове КIкIаратIе, –",
        "Гъов Мунуса ГIумар жанив сверанин.",
        "КIаратIаса чапар нахъе щвелелде,",
        "Чу-ярагъ бахъана гIолохъабахъа.",
        "ЦIунтIа кIкIалахъ арал кагътал щвелелде,",
        "БетIер къотIанила цо мунусесул.",
        "Ракьда гьорогьайги ГьерекIлил сиял,",
        "Мунуса ГIумарил бетIер тIад барал!",
        "Зодихъе рахъайги хъахIал хъалаби,",
        "ХъахIаб итаркIодул малърал хIуларал.",
        "ЦIорго-ЦIор абула – жиб цIорон таяб,",
        "Чанги цIудул милъир жаниб хIулараб!",
        "Чанги гъалбацIалъул гожо бортараб",
        "Къоролай абизе дур лъади гьечIо,",
        "Къороллъаги, ГIумар, бакъ гIарцул ярагъ!",
        "Бесдалал абизе дур лъимал гьечIо,",
        "Бесдаллъаги, лачен, цIахIил гIаларча!",
        "260наибасда гьоркьоса19чи гьанжесеб Гумбет мухъалдаса вукIун вуго",
        "Диргохъвай-хъвагIаялбайбихьулаго,цIалдолесдагьадинанабизебокьунбуго.Гьабзаманбуго",
        "информациягIемераб,гьелдехIажалъиккарасебокьарабжобалагьизересбугеб.",
        "ВаамматIехьцIалимодаялдасаараб,тIахьазултIалабгьабулелдагьлъарабзаман.",
        "Нилъеда киназдаго тIадаб буго нилъер цересел умумузулги, арал гIасрабазулги тарих лъазабизе, кIвараб куцалда гьеб бечед гьабизе. Амма тарих-гIелму математика гуро, гьенир мухIканал баянал дагь рукIуна, пачалихъалъул политикаялда бан цого лъугьа-бахъиналъе къиматги батIа-батIайиса кьола. Жакъа нилъ жанир ругеб заманалъегицин мухIканаб къимат кьезе нилъеда лъаларо. Пуланаб ишалда вугев хIаким веццизе ва гьесул политикаялъул рахъ кколел чагIи ралагьизе къваригIарасда гьел кигIан бокьаниги ратула. Гьевго чи какизе бокьани, элъие мисалалги, хIадурарал гIадамалги гIемер ратула. Масала, жакъа Дагъистаналъул бетIер Рамазан ГIабдулатIиповасул ишазе ва политикаялъе чIванкъотIараб, дагIба гьечIеб къимат кьезе лъида кIолеб?",
        "Нилъеца бицен гьабулеб буго гьанжеялдаса 200-гIан соналъ цере лъугьарал ишазул. Доб заманалда хъвай-хъвагIай ва документал рукIинчIо, яги цIакъ дагьал рукIана, рукIаралги киналго цIунун ва кодоре щун гьечIо. Ва дица гьанир рехсолел хIужабиги цIаралги мухIкан гьаризе кколел ратила.",
        "Цо нухалъ дун больницаялда вукIаго дида цадахъ ккана ГIоротIаса чи. АхIулгохIалъулги Шамил имамасулги бицен ккедал, дица абуна Гумбеталда прокурорлъун хIалтIулев вукIарав ГIоротIаса ХIасанов АхIмадида лъикI лъалин гъазаваталъул тарихин. Живго ворхалъизе ва дов АхIмад гIодовегIан гьавизе бокьун, ас дида абуна АхIмад щиб лъалев чийин, лъалеб батаниги эсда лъалила жиндица, яги жив гIадинас бицарабилан. Дица гьесда абуна дур битIараб бугин, амма дуда лъалеб жо батилинха мунго гъазаваталда гIахьаллъун вукIиндал лъараб. ТIокIаб гIоротIисес дун вугеб бакIалда гъазаваталъул бицен гьаби жибго тана…",
        "Наиб абулеб рагIи буго гIараб мацIалдасан бачIараб рагIи, гьелъул магIнаги, гьанжесеб къагIидаялъ абуни, заместитель абураб ккола. Къоло щуго соналъ гъазаваталъе цебехъанлъи гьабулаго имамасда хьолбохъ чIун, гурун гъежгун гьесие кумекалъе рахъаразда гъорлъ гIемер рукIана бакълъулазул жамагIаталъул вакилзаби. Гьезда гьоркьоса цIакъго ритIухъал ва бахIарчилъи бихьизабуразда гъорлъа рищун толаан наибзабилъун. БатIи-батIиял документазда батIи-батIиял автораз рехсолел наибзабазул къадар цо ккураб гьечIо. ХIисаб гьабураб мехалъ, гьезул къадар 260-ялде бахуна. Гьездасан бакълъулазул росабалъа наибзабилъун рукIанин бицен гьабулезул къадар бахуна 19 ялде, гьездасан кIигоял рукIуна мудираллъунги (генерал). Пачаясухъе хъвараб рапорталда (22 март 1843 с) Шамилил бодулъ щуго генерал вукIанин бихьизабулеб буго. Гьезул гIемерисезул къисматги хобал ругеб бакIги мухIканго лъалеб гьечIо. Росабалъ ругел тарихалъул мугIалимзабазеги гьезул цIалдохъабазеги цIех-рех гьабизе гIемераб хIалтIи бугоан гьеб суалалда сверухъ. Дихъе щварал баяназда рекъон, Бакълъулазул рахъалдасан наибзабилъун рукIарал чагIи ккола гьал:",
        "Ва ахиралда Шамил гIурусазул кверде индал гьабураб туркиялдаса цо кесекги рехсезин:",
        "…МелъелтIа КьабкIва ХIусен, Кьохъа Рашид-хIажияв,",
        "Бурунчахъалъул хъала бахъараб щуго гъалбацI,",
        "Къаламул тартиб гуро, кагъаталда хъван лъазе",
        "ТIубаларин нуж ракьулъ, рахъа гьанже нуж къватIир.",
        "Лачен ХIажимурадгин Гьигьалъа ХIажар-дибир,",
        "Ансухъдерил ГIадалав, Сугъралъа Букъ-МухIамад,",
        "Бакъдаса КъурбангIали, Хунзахъа Инквачилав,",
        "ИчичIалиса Къади, ГIавухъалъа Гъойтимир,",
        "НахъбакIалъа Гъайирбег, нужер хвалчен бекидал,",
        "Чехь кIудиял гIулбуца ккун анин имам Шамиль.",
        "Аргъванив Шамхал-къади, цинги Абакар-дибир,",
        "Даргъиб ХIоцо-МухIамад, кIвечIищ яхI бахъизего?!",
        "Cураталда: Ибрагьимица нухмалъи гьабулеб музеялдаса экспонатал.",
        "Цоц1ул кьвагьулеб таманча",
        "Силди росу буго Гьакъо-гIорул (ГIанди-гIоралъе квагIаб рахъалдаса жубала) квегIаб рахъалда, некIсияб заманалда борхатаб кьурул балъалда бан букIараб росу. XIX-б гIасруялде щвезегIан гьеб Ункъракь бодулъе гъорлъе унаан, гьанже гьеб ккола ЦIумада мухъалъул росу. Силди руго исламалде рачIинагIанго рукIарал росдал хабал. Гьел ккола кIкIалалъул рагIалда, росдал бакъдал рахъалда бугеб рагIаллъуда. Росдадаса 1 км бакъбаккуда руго жеги хобал. ТIадежоялъе Силди аскIоб бугеб ГьатIан-гохI абулеб бакIалда цIунун руго килисадул (гьатIаналъул) хутIелал[1]. Гьел хIужабаз бихьизабулеб буго Силди росу бищун дагьаб азарго соналъ цебе кьучI лъураб росу букIин. Архитектурияб рахъалъан рехсезе регьула росулъ жанир ругел XVII-XVIII гIасрабазда рарал сиялги (лъабго си).",
        "Силди росдал жамагIат 1870 соназда рукIарал гIурус аскариязде данде рукIарал рагъа-рачиязда гIахьаллъун, чанго соналъ росу тун къватIире – гIурус ракьазде сибир гьарун рукIана. Гьебго балагь бачIана Силди росда тIаде ХХ-б гIасруялдаги. 1944-б соналда силдисел тIуранго гочинарун рукIана Чачаналъе Тавзан росулъе, ва 10.03.1945 с. Дагъистаналъул ТIадегIанаб Шураялъул хIукмуялда рекъон, Силди росу документазда рекъон тIагIинабун букIана. Гьебго идараялъ 8.02.1947 с. силдисезул ракь хIукуматалъул вакъупалде (Госфонд) кьуна. Чачанал Гьоркьохъеб Азиялдаса нахъе руссун, силдисезул цо бутIа гIагараб росулъе рачIана. Гьединлъидал ТIадегIанаб Шураялъ 18.12.1957 с. Силди росу цIидасан лъугьараблъи тасдикъ гьабуна. Добго заманалъ гIемерисел силдисел гочана Сулахъ гIорул квегIаб рахъалда, бана гьениб Кироваул абураб росу.",
        "1886 с. Силди гIумру гьабулеб букIана 122 цIаракиялъ (437 чи); 1903 с. – 146 цIараки (488 чи); 1915 с. -160 цIараки (473 чи). Инкъилаб бергьун хадую, 1926 с. Силди гIумру гьабулеб букIана 380 чияс ва жеги 20 силдисев бетIербахъиялъе къватIиве вахъине ккун вукIана. 1959 с. – 521 чи, 1970 с. – 493 чи, 1979 – 539 чи, 1989 – 530 чи, 1991 с. – 524 чи (144 цIараки), 2002 с. – 263 чи. Добго соналда Гелбахъ/Гъизилюрт мухъалъул Кироваул росулъ вукIана – 2801 чи. Гьезул 90% ккола силдисел. Жеги гьелда аскIоб бугеб Гьакъуб/Гоксув росулъги силдисезул 30 цIараки буго (жеги Гоксувалда гьакъосел, ичIкIаял ва хубарал руго).",
        "М. ХIусеновас жиндир «Ункъракь» тIехьалда хъвалеб буго Силди росулъ 4 тухум бугин абун: Ханкьал, Кванхисел, Хъазиял (Нуцаби), ЧIавукIилал[2]. Дида цогидал баяналги хIисабалде росун, гьеб сияхI роцIинабизе кIвана.",
        "Силди росдал бакIазул ва сверхълъабазул цIарал[4]:",
        "Рекьаби: ЧIужуялъул хур (гьаниса щвараб тIощел диниял гIидкъоязда жамагIаталъе квен гьабизе хIалтIизабулеб букIана), КъвачIил хур (къвачIа – цIанил цIокодул таргьа; рагъулаб сапаралде росдал бо бахъулеб мехалъ гьаб хуриса бачIараб ролъалдаса бежараб чед босулеб букIун буго цадахъ), Чупанил хур, Чамасдагил хур, Къулчал хур, Чамакулал хур.",
        "Рациял: Росдахъ бакI, Гьунали магъилъ, КIандул бокьахъ, Ахилчил хурзабахъ, Бакъда кулаби, ХIажиясул хурзабахъ, Микалъ, ГIатIидаб кIкалахъ мегъ.",
        "Рохьал: Беда рохь, БIагIараб кьурул рохь, Хьунда рохь, ЧIикIул рохь, Нохъол раса, ЛъаргIуда майдан, Чвахул майдан, ГьатIаналъул раса, Хъарсараб хIарахъи, БагIараб кьурухъ.",
        "Гьабал: ТIагIашил гьобо, Хадижаласул гьобо, ИзимухIамадил гьоо.",
        "ГIорал, лъарал: Гьабил лъар, БецIикIал лъар, Гьунали лъар, КIудияб лъар.",
        "Иццал: Магъилъ ицц, Гъазичил ицц, Лъобанахъа ицц, ТIибитIараб лъим.",
        "Нухал: Бол шагьра, Чангъил нух, МухIамадрасулил регьада, АхIмадил нухда.",
        "Кьоял: БагIараб кьурул кьо, ЧIикIул кьо, Бедарохьалъул кьо.",
        "ГохIал: ГьатIаналъул гохI, МацI борцулеб гохI, ЛъималчIолеб гохI, ТIогьолкъалил гохI, Гьунали гохI, Росо букIараб гохI.",
        "КIкIалал: ХIанчIи нохъо, Гьорол ганчIил нохъо, ПартIи нохъо (циял рукIунеб нохъо-йилан абула гьелда).",
        "Кьураби: БагIараб кьуру, Лъимчвахулеб кьуру.",
        "ГIиязул мугIрул рукIана Хонокь кIкIалахъ ва жибго Хонокь росуги Силди гIадинго магIарулазул букIана.",
        "[1] Гусейнов М. Союз сельских обществ Ункратль в ХIХ – начале ХХ в. М., 2006. С. 14.",
        "[2] Гусейнов М. Союз сельских обществ Ункратль в XIX – начале ХХ вв. (историко-этнографическое исследование). М., 2006. С. 132.",
        "[3] МикагIилов К. ЦIумада мухъалъул Ункъракьалъул росабазул ономастика. 1977 с. // МацI, адабият ва махщалил Институталъул квералъхъвараб понд. П. 10. Хъ. 1. Иш. 148 (6328).",
        "[4] МикагIилов К.Ш. ЦIумада мухъалъул Ункъракьалъул росабазул ономастика. 1977 с. // МацI, адабият ва махщалил Институталъул квералъхъвараб понд. П. 10. Хъ. 1. Иш. 148 (6328).",
        "Аваразул халкъиял кьалул асаразулъ, Туркиялъулги Ираналъулги тарихиял тIахьазда ва жеги гIемерал хроникабазда хутIана магIарулазул бахIарчияв, лъайги гIелмуги камилав инсан ЧIарахъа ШагIбанил цIар. Щибаб тарихияб документалда ШагIбанил цIаралда тIадежубан батула гьесие ва гьесул гIемер рахъазулаб хIаракатчилъиялъе къимат кьолеб рагIи. Аваразул халкъияб полклоралъулъ гьесул таватур тIибитIана «Гету-ШагIбан», «Ших-ШагIбан» абун, ХVIIIгIасруялъул авалалда Туркиялъул жасусас гьесде абулеб буго «Бидулав ШагIбанилан» («Канлы-ШагIбан»), парсазул ханзабазул тарихчи МухIамад-Казимица гьесул хIакъалъулъ хъвалеб буго «ХIажи ШагIбан», «Мулла ШагIбан» абун, ХVIIIкъарнуялъул ЧIаралъул къади МуртазагIалицаги гьесул цIар рехсолеб буго «ХIажи ШагIбан»-илан.",
        "«Гету» («кето») ва «бидулав» абурал тIокIцIараз бицунеб батани ШагIбан тирияв, лебалав, бахIарчияв, гьунар бугев бодул цевехъан вукIин, «хIажи», «мулла» ва хасго «ших» («шайих») абурал рагIабаз бихьизабулеб буго гьев гъваридго диниял гIелмаби лъалев, хIеж борхарав гIалимчи гуревги, Алазан гIорул квегIаб рагIаллъуда ругел аза-азар гуржиял исламалде рачарав дагIватчи вукIинги. ГьабсагIат Закатала мухъалда гIумру гьабун вугев 17азарго гуржияв ккола шапигIияб мазгьабалъул суннаталъул агьлу, бусурбаби. ХVIII гIасруялъул байбихьуда ШагIбаница бусурбан гьарурал гуржиязул наслаби руго гьел.",
        "1865 соналда Россиялъул чиновникI А. Посербскияс ЧIарлъиялда хъвана ШагIбанил хIакъалъулъ гьадинаб бицен: «Чабхъеназулъ бихьизабураб бахIарчилъиялъухъ, Кахетиялъул гIорхъода бугеб къед бахине гьесул букIараб лебаллъиялъухъ «Гету-ШагIбан» абун тIокIцIар щун буго НухIиязул тухумалъул цевехъанасе. Хадубккун, гьел рагъулал гьунаразе гIоло ва МухIаммадил дин (ислам) тIибитIизабулаго бахъараб хIаракаталъухъ гьесие кьуна цIияб цIар -шайих, ай Аллагьасе вокьулев, валияв».",
        "ЧIар республика цебетIей",
        "ХVIII гIасруялъул авалалда ЧIар республикаялъул политикияб асар цIикIкIана тIолабго Закавказьеялда. Гьеб регионалъул «тарихияб байданалда» ЧIарлъиялъул гуч кутаклъана гьениб чияда бачIеб аваразул пачалихъ лъугьиналъ – ЧIар республика. Хунзахъ тахшагьар бугеб аваразул нуцаллъиялъулгун цохIого политика (союзнияб) букIана ЧIар республикаялъул. Закавказьеялъул политикаялъулъ гуребги, сверухъ ругел чIахIиял пачалихъазул гIумруялъулъги гIахьаллъи гьабизе байбихьана ЧIарлъиялъ. СултIаназулаб Турциялъги Шагьазулаб Персиялъги ЧIарлъул (ЦIоралъул) магIарулазда гьарулеб букIана батIи-батIиял суалазулъ жидее кумек гьабеян.",
        "ХVIII гIасруялда ЧIар республикаялъул букIараб гучалъул хIакъалъулъ гьадин хъвалеб буго тарихчи И. П. Петрушевскияс: «Дагъистаналъулги Азербайжаналъулги гIисинал ханлъабазул гуребги, ЧIарлъиялъ рахъкквеялда бараб букIана цоцазулъ къеркьолел ругел Турциялъулги Персиялъулги бергьин-къей, гьезул политика. Турциялъги Персиялъги хIаракат бахъулеб букIана ЧIаралъулгун рекъел хъвазе, гьудуллъи гьабизе, гьеб союзниклъун лъугьинабизе. Суннаталъул агьлуйилан, ЧIаралъ гIемерисеб мехалда рахъкколаан Турциялъул. ЧIаралдаса цIакъ рикIкIадал ракьаздеги чабхъенал гьарулаан гьезул рагъухъабазул къокъабаз. 1710 соналда гьез бахъана Шемаха ва талавур гьабуна Ширван. 1714 соналда Кахетиялъул къирал Имам-Кули-ханас тIаде босана ЧIаралъе лъагIалие нусго туман магъало кьезе (ХVIIIгIасруялъул ЧIаралъул хроникаялдаги рехсон буго гьеб баян, амма гьениб бихьизабун буго батIияб сон – 1715). 1722 соналда ЧIаргун Белоканалъул авараз Типлис бахъана (ЧIаралъул хроникаялда рекъон, гьеб лъугьа-бахъин ккун буго 1723 соналъул 16 маялда), 60азарго туман къеялъул гIакIаги (контрибуция) тIадлъун тана гьеб шагьар».",
        "ЧIар республикаялъул асаралда гъоркь ХVIII гIасруялда рукIана Дагъистаналда ругел аваразул гIезегIан жамагIатал, гIаммал политикиялги экономикиялги мурадал гурелги, гIагарлъиялъул бухьеналги рукIана гьезда гьоркьор. ЧIаралъул аваразда нахъа буцур гIадин чIун рукIана цогидаб Дагъистаналъул аварал. Югалъул пачалихъазулгун къеркьеязулъ, хасго Ираналда ва Турциялда данде гьарулел рагъазулъ гьеб тылалъул цIакъго кIудияб кIвар букIана. Югалъул (ЧIар республикаялъул) авараз гьарулел киналго рагъазулъ гIахьаллъана Севералъул (аслияб Дагъистаналъул) аваралги. ЧIар республика гьедин цебетIезабизе ва гучлъизабизе гъеж гурун хIалтIана нилъеца бицен гьабулев Ших-ШагIбанги.",
        "КIудияб хъулухъалъул Турциялъул жасусас ГIусманиязул империялъул султIанасухъе хъвараб балъгояб хIисабкьеялъул кагътида руго гьадинал мухъал: «…Азаралда нусиялда къоло микьабилеб соналда (1716) гьаб улкаялъул бакътIерхьул рахъалда (ГIажам) Канлы-ШагIбанил ва молла ГIабдуллагьил бетIерлъиялда гъоркь (гьел ккола Ших-ШагIбан ваЧIар росдада аскIоб бугеб Тала росулъа ГIабдуллагь) Джархарнахийе абулеб ункъо росулъа чабхъад вахъана кIиазарго лезгияв. Цевеккун рехсарав Типлисалъул ханасда, битIараб нухдаса къосун ккарав Вахтангида, ва цоги гуржиязул капурзабазда бичIчIана жидеда дандечIей гьабизе бажарунгутIи (лезгиязда данде), гьоркьоб лъуна (гьеб суал) ва доб къавмалда гурхIел-цIоб гьабеян гьарана. Гьеб къавмалъги, «РахIму гьаби – бергьенлъиялъул закагIат» абураб кициги гIадахъ босун, гьезда гурхIел гьабуна. Гьаб битIккараб сон тIаде щвезегIанги (1135 -1722) гьезда гьоркьоб парахалъи буго».",
        "Грузиялда жидеца тарал ханзабазда аваразул пачалихъ биххизабизе кIунгутIи ва къоялдаса къоялде ЧIарлъиялъул шавкат цIикIкIин хIехьон чIезе ракIалда букIинчIо персазда. ЦIоралъул магIарулазул гъункараб, къуватаб, тIалабал цIикIкIараб пачалихъалъ кIудияб квалквал гьабулеб букIана Персиялъе Закавказьеялда жиндирго политика билълъанхъизабизе. Авараздасан бугеб гьеб хIинкъи лъугIизабизе нигатгун 1720 соналда Персиялъул шагьас ракIарана «щайтIаби гIадал рагъухъабазул кIикъоазарго чи, щуго хан ва Ширваналъул къирал ХIасан ГIали-хан». Шеки ханлъиялъул гIатIидаб авлахъалда урду чIвана гъизилбашазул боялъ. ГIалибей Бедреддинзадеца хъвалеб буго: «ЧIаралъулал гъизилбашазул аскаралда тIаде кIанцIана цудунаб радалгIужалда, гьез чIвана рехсарал бодул церехъабиги, ханзабиги, гIемерисел рагъухъабиги, нахъе хутIарал асир гьарун ана, дозухъе ккана кинабго къайи-цIа, хазина ва боцIи-панз. ЧIваразул гIемерлъиялъ, жаназабаздаса бахъараб махIалъ, гьеб кьалул авлахъ лъугьана я гIадамал, я гIалхул хIайванал унареб бакIлъун, хIанчIаздацин кIолароан гьеб авлахъалда тIасан роржине, гьенисан букIараб къокъиднух рехун тезе ккана гIадамазги».",
        "Гьединаб къеялдаса хадуб Ираналъул Закавказьеялда букIараб асар гIемерго загIиплъана. Гьайгьай, гьеб ахIвал-хIалалдаса пайда босичIого течIо ГIусманиязул султIанаталъ. 1720-абилел соназул бащалъиялде Грузиялъул гIемерисеб ракь султIанаталъ бахъана. 1727 соналда ЧIар республикаялда ва ГIусманиязул империялда гьоркьоб рагъ ккана. ЧIарлъи жидер пачалихъалъул ракьлъун рикIкIине лъугьана туркал. Лъиего мутIигIлъичIел магIарулал гьелда рази рукIинчIо. Кахетиялде ва Картлиялде ЧIаралъул авараз гьарулел чабхъенал гьукъизе ва гуржиязулгун гьез гьабулеб даран жидерго кверщаликье босизе рес щвезе 1727 соналда Алазан гIорул кваранаб рагIаллъуда хъала базе байбихьана турказ. ЧIаралдаса Кахетиялде нухги бугеб, стратегиялъул кIваралъул бакI букIана гьеб.",
        "ЧIаралъул магIарулал тохлъукьего тIаде кIанцIана гьеб хъалаялъул гарнизоналда, чIвана щунусго туркав ва щулалъи баялъул хIалтIаби чIезаруна. Гьелда тIадеги, гьеб хъала тIубанго щущазабуна. БатIи-батIиял тIахьазда ва хроникабазда хъвалеб буго гьеб чабхъеналъул хIакъалъулъ. Масала,П. Г. Бутковас ва цогидазги. Гьеб лъугьа-бахъин мухIканго цебечIезабулеб буго «ЧIарлъул рагъазул хроника» абураб тIехьалда.1727 соналъул сентябралъул ахиралда гIусманиязул комендант Шурали-пашаги гьез Кахетиялда тарав нухмалъулев МухIамад-Кули-ханги жеги бан бахъинчIеб хъалаялъур рещтIуна. Октябралъул ахиралда магIарулаз микьго къоялъ сверун ккола гьеб щулалъи. Хъала цIунун ругезе кумекалъе ритIун рачIуна лъабазарго гуржиявги лъабнусго туркавги. Югалъулаб рахъалдасан аваразда тIаде кIанцIула гьел. Гьениб ккараб рагъул хIасилалда чIвана гIага-шагарго ункънусго гуржиявги къого туркавги, магIарулазул – ЧIар росулъа 25 рагъухъан, Талаялдаса – ункъояв ва Чинихалдаса – цояв.",
        "Гьеб рагъалдаса хадуб тIокIаб турказ хIалбихьичIо ЧIарлъи жидерго кверщаликье бачине, аваразулгун къотIи-къаязул политика тIасабищана гьез. 1727 соналда турказулгун ккараб гьеб рагъулъги бищунго хIаракатаб гIахьаллъи гьабуна Ших-ШагIбаница.",
        "ХVIII гIасруялъул тIоцебесеб бащалъиялда ЧIар республикаялъ гIемерал рагъал гьаризе ккана, жиндирго ракьги, эркенлъиги, политикаги цIунун, гуржиязул къиралзабазулгун ва феодалазулгун, Турциялъул пашазабазулгун, Ираналъул шагьзабаз Закавказьеялда тарал нухмалъулезулгун. Хадуб гьел къеркьана Надир-шагьасул аскаразда дандеги. Цо нухалъ гуро ЧIар росу ва цогидал магIарулазул росаби тушбабаз рухIарал, талавур гьарурал, пихъил гъутIби къотIарал, магIишат щущазабураб. Масала, 1735 соналъул январалда ва февралалда Надир-шагьасул бодул цевехъан МухIамад-кули-ханас рухIана ЧIар, Тала, КIатIихъ, ЧIардахъ росаби. «ЦIоралъул аваразул рагъазул тарих» абураб тIехьалда хъвалеб буго хадуб 1741 соналдаги Надир-шагьасул аскараз ЧIар, Закатала ва цогидалги магIарулазул росаби риххизарунилан.",
        "Надир-шагьасул заман",
        "1730-абилел соназда Персиялъул шагьлъун лъугьана Тахмасп-кули-хан, гьес жив «Надир-шагь» вугилан рагIизабуна. Турказул кумекалдалъун севериябгун бакъбаккул Азербайжаналъул гIемерисеб ракьалда тIад кверщел гьабурав Гъазигъумекиса Сурхай-ханасда жиндие мутIигIлъейилан лъазабуна Надир-шагьас. Сурхайица чIванкъотIун инкар гьабидал, 1734 соналда Надир гьесда данде чабхъад вахъана. Сурхай-хан къуна ва мугIрузде нахъе къазе ккана. Надир-шагь гьесда хадув къокъана. Персазул тарихиял тIахьазда хъвавухъе, Надир-шагьас, «Шекиялде щваралго, къайи-цIаги рагъулъ хIажалъуларебщинаб жоги Ширваналде битIун, гъизилбашазул 14азарго багьадурги цадахъ вачун, тIоцебесеб иргаялда чабхъен гьабуна ЧIаралде ва Талаялде».",
        "Гьедин 1734 соналъул ноябралда персазул къокъаби щвана ЧIар республикаялъул гIорхъода бугеб Биладжик росдада аскIоре. Биладжикалъулазул гьари къабул гьабун, персазулгун рагъде рахъана чIаралъулал. Амма къуна ва нахъе къазе ккана. МагIарулазда цадахъ рилълъана биладжикалъулалги. Алазан гIорул квегIаб рагIал чIван хадур рачIана Надир-шагьасул боял. Гьеб заманалде Елисуялъул султIан шагьасе мутIигIлъана. Жиндасан мисал босеян абулеб букIана гьес ЧIар республикаялъул церехъабаздаги. Персиялъул тарихчи МухIаммад-Казим: «Шамхаласухъе, ХIажи-ШагIбанихъе ва цогидалги гьеб ракьалъул церехъабазухъе вачIун, уцмияс (Елисуялъул султIанас) гьезда гьарулеб ва гьудуллъиялдалъун гьезие гIакълу кьолеб букIана шагьасе мукIурлъизе, амма гъоб талихI къосараб къавмалъ гьесул рагIабазухъ гIинтIамичIо. Щулиял бакIазда руччабигун лъималги рахчизарун, хъала цIунизе лъугьана гьел».",
        "1735 соналъул январалда Алазанги Агри-чайги цолъулеб бакIалда цIидасанги рагъ ккана магIарулаздаги персаздаги гьоркьоб, цIидасанги бергьана персал. ГIиси-бикъинал тунка-гIусиязул ва ракълилал гара-чIвариязул хIасилалда МухIаммад-кули-ханас бетIерлъи гьабулел персазул боял Тала росдада гIагарлъухъе щвана. Персаз рахъана Тала, ЦIилбан, ЧIар ва цогидалги аваразул росаби. ГIодоблъиялда ругел гьел росабалъа аваралги гуржиялги мугIрузде нахъе къана. Живго Надир-шагьасул бетIерлъиялда гъоркь ЧIар росулъ урду чIван чIарал персаз сверухъ ругел аваразул росабалъе чабхъенал гьарулел рукIана. Гьел росабалъ гIадамал рукIинчIо. Гъизилбашаз рухIана ва талавур гьаруна ЧIар, Тала, КIатIихъ, ЧIардахъ росаби ва гьенир гIодоблъиялда ругел гуржиязул росабиги.",
        "ЦIоралъул магIарулазул Жунгузулгин абураб щулалъи бахъизе кIвечIо Надир-шагьасул аскаразда. Гьеб цIунулеб букIана кIикъого чIаралъулас. Гьезие хIалае рагъухъабазул къокъагун тIаде гIунтIана Сурхай-ханасул вас МуртазагIали.ЧIарлъи цIунун вагъулаго, кверда гулил ругъун щвана гьесда. Гьел лъугьа-бахъинал ккана 1147 соналъул рамазан моцIалда, ай 1735 соналъул январалда ва февралалда. Надир-шагьасул хиялал хIорлъана гьеб соналда: ЧIар республикаялъул тахшагьар – магIарда бугеб хъала Гъолода бахъизе кIвечIо гьесда. Шагьасе мутIигIлъичIел гIезегIан росаби хутIана ЦIоралда.",
        "1735 соналъул марталда гъизилбашаз ЧIарлъи тана. Шемахивеги ун, гьенисан Дербенталде къокъана Надир-шагь. Гьесул историограф МухIаммад-Казимица хадубги хъвалеб буго шагьас Елисуялъул султIан витIанила «Сурхайихъе ва ХIажи-ШагIбанихъе гьел жиндирго рахъалде цIазе, ва, тIирунчIейги рехун тун, цIодорлъиялъул нуцIа гьезда рагьизабизе, цинги дунял жиндие мутIигIасул рагьде гьел тIадруссинаризе». Надир-шагьас рагьда тарав гьев тарихчиясда божани, Сурхай-ханасда цадахъ ХIажи-ШагIбанги табасараназул майсумги, мустахIикъал сайигъаталги росун, «гьев талихIав кверщелчиясухъе» (Надирихъе) ун руго. Гьезие жаваб гьабун, Надирицаги «кьуна Сурхайие ва ХIажи-ШагIбание сайигъатал ва тасдикъ гьабуна, цебего гIадин, санайилго Дагъистаналъул рахъалдасан вакилзаби къабул гьаризе ва гьезие анкьазарго туман кьезе ва тIадруссун ритIизе».",
        "Бихьулеб буго МухIаммад-Казимица жиндирго тIехьалда гъалатIал риччалел рукIин. Масала, гьес хъвалеб буго 1734-1735 соназда Надир-шагьас ЧIаралде цо чабхъен гьабунилан. ХIакъикъаталдайин абуни гьел соназда Надирица кIиго чабхъен гьабуна ЧIарлъиялде (кIиабилелъул хIакъалъулъ хадуб бицине буго). Гьеб кIиябго рагъулги шагьасе бокьараб хIасил ккечIо – гIезегIан росаби щущазаруниги, ЦIоралъул аварал мутIигI гьаризе гьесухъа бажаричIо. ЧIаралъулал Надир-шагьасе мукIурлъун рукIарал ратани, жиндирго кIиго чабхъеналдаса хадуб, лъабабилеб аскаргун 1738 соналда жиндирго вац Ибрагьим-хан щай гьес ЦIоралъул аварал квегъеян амругун витIарав?",
        "1735 соналъул ноябралда Надир-шагьас бетIерлъи гьабулел гъизилбашал кIиабизеги рачIана ЧIарлъиялде. Гьесул кIиабилеб чабхъеналъул бицунеб хъвай-хъвагIай буго ЦIоралъул ракьалда: «Хурасаналдаса Надир-шагь ЧIар ва Закатала росабалъе жаниве лъугьана хамиз къоялъ, ражабалъул байбихьуда, 1148 соналда (1735 соналъул 17 ноябралда)».23 ноябралда Надир-шагьас урду чIвана Тала-гIорул расалъиялда, ЧIар ва Тала росабазда гьоркьоб. Билканалдаса Мухахалде щвезегIан, гIодоблъиялда ругел росабалъа магIарулал, хъизан-лъималги мугIрузде щвезарун, 25 ноябралда ЧIар росулъе тIадруссана. Жунгузулгин абураб магIарулазул щулалъиялда аскIоб букIана Надир-шагьасул чIел.",
        "МугIрузде унел руччабаздагун лъималазда хадуб бачIараб гъизилбашазул къокъа, КацIиб щобдасан Гъолоде бахине течIого, гъурана чIаралъулаз. Гьеб къокъадул цевехъан Бабаханги140 гъизилбашги чIвана гьенив. Гьел ва гьединалго рагъазул хIасилалда, кIиабилеб чабхъеналъулги икъбал битIичIев Надир-шагь ЧIарахъа нахъе къазе ккана. Къого чияс гурони цIунулеб букIинчIониги, Жунгузулгин щулалъиялда гьаб нухалдаги квер хъатIичIо персазул. ЧIар росулъ хутIарав къого херав ва унтарав магIаруласул 15 чи чIвана гъизилбашаз, щугояв асирлъуде вачун ана.",
        "ЧIарлъиялде лъабабилеб чабхъен гъизилбашаз гьабуна Надир-шагьас Закавказьеги кодобе кьун тарав гьесул вац Ибрагьим-ханасул бетIерлъиялда гъоркь. ЦIоралда ганчIида гьабураб хъвай-хъвагIаялда буго гьадинаб баян: «(Ибрагьим-хан) вачIана ЧIар ва Закатала росабалъе, рикIкIен гIемерал аскаралги рачун, 1151 (1738) соналда. Амма гьев чIвана ЧIаралъул магIарда, гьесул аскар къуна ва лъутана». Ибрагьим-ханасул гьеб рагъулги гьелъул ккарал хIасилазулги хасаб кIвар буго. Персаз ЦIоралде гьабураб гьеб чабхъеналъул хIакъалъулъ мухIканго хъван букIана ГIадалав Ибрагьимил бицунеб очеркалдаги. Гьединлъидал гьаб макъалаялда рехсолел руго «ХIажи-ШагIбанида», ялъуни «Мулла-ШагIбанида» хурхарал лъугьа-бахъинал. Гъовго МухIаммад-Казимица хъвалеб буго: «(Елисуялъул султIанас (уцмияс) Мулла ШагIбанихъе ва Сурхайил вас МуртазагIалихъе кагътал хъвана, гьезда гьадин абулеб букIана: «Жиндир бетIерчIахъаяв сахиб-киранил (Надирил) вац гьабсагIат кIудияб аскаргун Аракс гIурул рагIалде щун вуго ва гьес дихъе кагъат битIун бачIана, кедхудалаги харабиги цадахъ рачун, гьесул тIадегIанаб чIел бугеб бакIалде ана ниж. Нужецаги, бодул церехъабаз, рехун те тушманлъиги дагIба-гIарзги. ТIадегIанаб чIел бугеб бакIалде нуж рачIани, иш лъикI букIине буго». Гьел кагъталги хъван, (уцмияс) гьел доб ракьалде ритIана, живго тIадегIанаб чIел бугеб бакIалде ана ( Ибрагьим-ханасухъе). (МагIарулазул) церехъабаз ва къавмазул бутIруз (сархилан), кагъат цIалидал, мутIигIлъизе инкар гьабуна, хвалилаб рагъде хIадуризе байбихьана гьез».",
        "ЧIарлъиялъул къади МуртазагIалил баяназда рекъон, персаз гьабураб гьеб лъабабилеб чабхъеналъул заманалда, Гъолода росдада аскIоб ккараб рагъда чIван йиго ХIажи-ШагIбанил лъади. Гьеб чабхъада Ибрагьим-хан чIвана, гьесул бодул 32азарго рагъухъанасул ункъазарго чи гурони нахъе хутIичIо.",
        "Вац чIваялъ тIури щварав Надир-шагьас жиндир бищунго гьунар бугев бодул цевехъан витIана ЧIаралде – афгъанав Гъани-хан. Надирица гьесие буюрухъ кьуна киналго ЦIоралъул аварал гъурун лъугIизареян. Персазул бояз ЧIарлъиялде гьабураб гьеб ункъабилеб чабхъеналъулги рагIа-ракьанде щун бицун букIана ГIадалав Ибрагьимил хIакъалъулъ хъвараб очеркалда. Гьединлъидал Ших-ШагIбанил къисматалъул бицун толеб буго. Довго МухIаммад-Казимица хъваралда рекъон, гьев Гъани-ханас Гъолода тахшагьар бахъараб рагъулъ 1741 соналда къадаралде щун вуго ХIажи-ШагIбанги: «Гьеб рукIкIараб къоялъ Ибрагьим Диванецаги, Халил абурав цоясги, ХIажи-ШагIбаницаги, Рапи абурав цогиясги ва гIемерал цогидал машгьурал церехъабазги афгъаназул чIоразда гъоркь хвалил малаикасухъе (ГIизраиласухъе) кьуна рухIал».",
        "1741 соналда Гъолода шагьар цIунулаго Ших-ШагIбан чIвараблъи лъалеб буго нилъеда. Амма гьев гьавураб заман мухIканго лъалеб гьечIо. 1738 ва 1741 соналъул лъугьа-бахъиназул бицунелъул, персаз ШагIбанил цIар цебе гIадин гIемер рехсолеб гьечIо. Гьел соназда ЦIоралъул магIарулазул бодул церехъаби рукIана ГIадалав Ибрагьимги Талануса Халилги. Гьелъул магIна буго гьеб заманалда Ших-ШагIбан ригь арав чи вукIанилан абураб. 1710-абилел соназдаго чабхъенал гьарулев вукIарав гьев 1730-абилел ва 1740-абилел соназда цIикIкIараб ригьалъул чи вукIинарищха. Гьедин букIаниги, гьес 1734-1735 соназда дипломатиял ишазулъ, гара-чIвариязулъ гIахьаллъи гьабулеб буго, ЦIоралъул аваразул цIаралдасан Надир-шагьасулгун къотIаби гьарулев вуго, шагьасги гьев шавкат цIикIкIарав ва машгьурав Дагъистаналъул феодал Гъазигъумекиса Сурхай-ханасул даражаялъул чи гIадин къабул гьавулев вуго. Гьеб кинабго хIисабалдеги босун, Ших-ШагIбан гьавун вукIине ккола 1670-абилел соназда.",
        "НухIиязул тухумалъул чи ккола Ших-ШагIбан. 1960-абилел соназда этнограф М.Косвеница кагътиде босун буго гьадинаб бицен: «Гьанжесеб Закатала районалъул ЧIар росулъа магIарулазул бицен буго кIиго бахIарчиясул хIакъалъулъ: Гету-ШагIбанил («кето») ва БацIа-КахIавасул («хъахIаб бацI»), гьездасан лъугьараб буго ЧIаралъул аваразул кIиго аслияб кьибил – НухIилазул ва Чимчилазул».",
        "ЦIоралъул тарихиял тIахьазда хъван буго машгьурав гIалимчи Гъолодаса Малла-МухIаммад НухIиязул тухумалъул чи вукIанилан. XX гIасруялда НакIкIазул МухIаммадица автор лъалареб некIсияб тIехьалдасан хъвараб НухIиязул тухумалъул генеалогиялда бихьизабун буго Гъолодаса Малла-МухIаммадил эмен ГIали вукIанилан, гьесулги эмен – НухI. Гьеб генеалогиялда мугъчIвай гьабуни, Малла-МухIаммадил вас кколев вуго Ших-ШагIбан, гьесдаса НакIкIазул МухIаммадиде щвезегIан сверарал наслабазул читIир лъалеб буго: МахIама, Бутай, Тахтабаш, Кашда, НакIкIав, ХIасан (НакIкIа-ХIасан), МалламухIаммад, МухIамаламин ( Ваци), МалламухIума, НакIкIав (генеалогия батарасул эмен). Гьеб генеалогиялъул баяназухъ балагьани, Ших-ШагIбан вукIун вуго Гъолодаса Малла-МухIаммадица 60 сон барабго гьавурав вас.",
        "Гьеб тухумалъул цоги генеалогияб гъветIги кодобе щун буго. Гьелъги тасдикъ гьабула НакIкIазул МухIаммадида батараб документ битIараб букIин. ТIоцеве гьенивги рехсон вуго НухI, хадув – гьесул вас ГIали. Хадусел гIелал гьадин хисун руго: МухIаммад (Малла-МухIаммад ал-Гъолоди), Ших-ШагIбан, МахIама, Буттай, Тахтабаш (гьесул анкьго вас вукIун вуго).",
        "НухIиязул тухумалда жаниб Ших-ШагIбанил хасаб гIаркьел лъугьана. 1874 соналда гьабараб Закаталаялъулаб сословиязулгун ракьул комиссиялъул документазда ЧIарлъулазул фамилиязда гьоркьор хъван руго «Ших-ШагIбанил наслуялъул чагIиги». Гьезие машгьурлъи щвана «Кашдалал» абараб фамилиялда гъоркь, ЧIаралъул республикаялъул бодул церехъабазул ва гIуцIарухъабазул фамилия ккола гьеб. НухIиязул тухумалъул анкьго рукъалъул цояб ккола Кашдалал, гьабсагIатги «Кашдаевы» абун фамилияги буго гьезул нахъе цIунун хутIун.",
        "(Байбихьи – цебесеб номералда)",
        "Гь. 32-33. \"Гендерил бетIербахъи\" хабаралде бакI гурелъубе жубан буго 29 гьумералда камурал баяназул бутIа.",
        "Гь. 34. \"Дибирлъи гьабеян абидал ГъазимухIамадица кьураб жаваб\" хабар къокъ гьабун, хисизабун буго.",
        "Гь. 35. ЧIикIаса руччабаз гIадатго ретIа-къарав ГъазимухIамад жидерго гIачивехьасда релълъинави гьоркьоб биччан буго.",
        "Гь. 36. ва хадубги. Кибго Шамхал, цIар гIадин, кIудияб хIарпалдасан хъван буго, гьев шамхал, ханго гIадин, тIадчи магIнаялда ХIасанилас хъвалеб букIаниги.",
        "Гь. 37. \"Ахакьдарил хъерендеридаса цIунеян бахъараб ахIи \" хабар лъабго батIияб харбиде бикьун кьун буго. ХIатта, ахир жеги хадуселдецин рехун буго.",
        "Гь. 38. Хъараниб ишги тIубан, Эрпелире ГъазимухIамадил бо иналъул бицунаго кьун буго «Гьеб мехалъ кагъат битIун буго ас Эрпелибе...» абун. ХIакъикъаталда \"гьеб мехалъ\" гуреб, \"гъове Хъараниве унаго....\", кумекалъе нужги рахъаян битIараб ахIиялъе гъоз жаваб гьабичIелъул, ана имамасул бо эрпелдериде тIадеги.",
        "Гь. 39. Гьениб Эрпелиб карал лъугьа-бахъиналги хабар бакьулъе щвараб бакIалдаса росун лъун руго тIехьалда.",
        "Гь. 40. «ГъазимухIамад ГьаракIуниве богун иналъул къиса» харбида лъун буго «ГIадусамад дибирлъун вачун вукIун вуго Генуве» абун. ХIакъикъаталда гьерекIдерил \"ГIадусамад дибир вачIун вуго Генуве\". Жидерго «лъугьараб жо гIадин» бицанин бихьизабиялъ, ГъазимухIамадил рагIиги гьереси гьабулеб буго гьенибго. ГъазимухIамадица бицун буго гъосда жидерго лъугьараб жо, гьадин Хъаранире Эрпелире ун рукIанин ниж, гъоба шаригIатги лъун танин нижецаян. Хадуб, гьаб цо пуланаб къоялъул радалиса дунялалда бакъ чIвалалде рихьундерил къварилъул кIалтIе щвайилан кагътал ритIиялъул бицунаго, Ахакьеги битIи гьоркьоб биччан буго.",
        "Гь. 41. Рихьундерил гIорхъоде кколеб гьерекIдерил КIанзуб бакIалъул цIар лъун гьечIо. ГьаракIунире ин батIияб бакIалде босун, къакьал рачIин, гьерекI имамасде руссин гьоркьор риччан руго. СагIидил вас ХIажидададе гIолохъанчи абун хъван буго, гIалимчи хисизабун.",
        "Гь. 41-42. Гьоркьор риччан руго чагъир гIодобе тIеялда, СагIидил хIужраялъуса нахъе росарал тIахьазда, ХIажидадада кодоре киналго тIахьал кьеялда хурхарал баянал.",
        "Гь. 42. Хьиндаллъиялда рилълъанхъизарулел рукIарал ГьаракIуниса Асиядаса рачIарал гIадатазул хъвараб бакI нахъе рехун буго.",
        "Гь. 44. ГъазимухIамадица Унсоколо гьабураб кIалъай къокъ гьабун буго. Гьенибго гьоркьоб биччан буго чи чIварал ва лъутутIа ругел Генуса ШихгIамирилги цо гIободасесулги бицунеб бакI.",
        "Гь. 45. «Жамалудин устарас ГъазимухIамад ахIи» харбилъ бакьулъ лъун буго ахиралда букIараб предложение: «ГъазимухIамадица абун битIанила ЖамалудинастIе, хIакъаб бугин эб, дуца абухъеги бугин, кигIанго бугониги, дун вачIинарилан».",
        "Гь. 45. «Ххам босизе ГъазимухIамадица гIарац битIи» харбилъ рехсарав чи                                                                         Гьабитил гурев, ГIабидатил МухIамадсултан вуго.",
        "Гь. 45-46. «ГъазимухIамадил ххам бикъи» харбида цIар нахъе рехун, гьеб хабар цебесебгун цолъизабун буго.",
        "Гь. 47. «ГъазимухIамадица Жамалудинасдасан тарикъат боси» харбилъ гьоркьоб биччан буго муридзаби Аслан ханасухъе ГъазимухIамадгун цадахъ ин.",
        "Гьенир ГъазимухIамадил рагIаби хисизарун руго.",
        "Гь. 47. «Аслан ханас ГъазимухIамад ахIи ва ккараб гара-чIвари» харбилъги гьоркьор риччан руго муридзаби рилълъин ва ханасухъе щведал букIараб гаргаралъул авал. Хисизарун руго цо-цо рагIаби.",
        "Гь. 50. Жамалудинасда абураб цIар хисизабун буго Гъумекъиясда абун. Гъумекъия… такрарлъулеб буго цоги бакIаздаги. МагIарул мацIалда устарасде цебе гьедин абулароан, Гъумукъи гурони, амма росдаде Гъумеки абулаан (къ гьечIого). ТIехьалда ХIасаниласул батухъе хъвазе ккола.",
        "Гь. 50. «Ярагъиясул канлъи ин» ва «Гъумукъиясул мацI кквей» харбал цолъизарун руго цо цIаралда гъоркь, «Ярагъиясул канлъи инги Гъумекъиясул мацI кквейги» абун.",
        "Гь. 52. «Жамалудинасги Апандиясги абун букIун буго гъос…». Жидедасан цIияб хабар байихьулел гьел рагIабазулъ магIна хутIун гьечIо, «Жамалудинасдаги Апандиясдаги абун букIун буго ГъазимухIамадица…», - ялъул букIараб. Гьединаб гьитIинаб, цо абзацалъул хабарцин тун гьечIо тIехьалда авторас хъвавухъе.",
        "Гь. 53. Цоги рагIабазул бицинаро, амма «ХIариколоса чи» абун лъураб бакIалда, чIванкъотIун «ХIариколоса ХIасанилав» рехсезе кколаан.",
        "Гь. 54. Харбил ахиралда, лъарагIалде гIеч бичизеги бугелъуб, цадахъго, жа бичизеги хъвазе кколаан.",
        "Гь. 54. Ансал болъ рукIин бихьизабулеб мисал ва унсоколосесул рагIаби нахъе рехун руго.",
        "Гь. 54. ТIехьалда буго: «…Бекьилъа тIаде Игьалире раккун, чармабигун,…, гьарун гIемерал байрахъалгун…». БукIине кколаан: «…Бекьилъа тIаде Игьалире. Рухьун чармабигун, …, гьарун кIикъого-лъабкъогогIан байрахъалгун…».",
        "Гь. 55. ТIехьалда: «…тIилал гIунтIун хечгун…». ХIакъикъаталда: «…тIилае гIунтIун байрахъал, хучдулги рукIун руго…».",
        "Гь. 55. Шамилил хечалъул хIакъалъулъ баян гьоркьоб биччан буго.",
        "Гь. 55. ТIехьалда: «Гьелдаса хадуб ГъазимухIамад кидаго лъелго…». ХIакъикъаталда, гьелде щвезегIан «живго ГъазимухIамадги гIемерисеб мехалъ лъелго вукIун вуго, кинго чуги бачунароанила».",
        "Гь. 55. Колоб росдаца гьабураб дандечIей гьоркьоб биччан буго.",
        "Гь. 55. Кьохъа (тIехьалда хъван гьечIо) Бугъалав.",
        "Гь. 56. Мекъи, «…мугIруда макариги бан» абун кьун буго, «…могIрода бакариги бан» абурал рагIаби.",
        "Гь. 56. «ГIандал, Гъагъал, гьезул къиса» харбилъ «ГIандадерил, Гъагъадерил ва РикIкIвани …» кьун бугелъуб, «ГIандадерил Гъагъалъ… ва РикIкIвани…» абун, гIандадерил Гъагъалъ росу буго рехсолеб. Гьел «гъагъал», «гъагъадерил», «гIандадерил» гIадал рагIаби кIудияб хIарпаздасан хъвазеги кколаро.",
        "Гь. 56. Сагитиласул ХIасанил вас (гьоркьор риччан руго) Сагитилав лъукъи къокъго кьун ва генусес гъагъалъесда хеч къазабиялъул бицен нахъе рехун буго.",
        "Гь. 56. ГIандиб как ахIулеб рагIи ва ГъазимухIамадил рагIаби кьун гьечIо.",
        "Гь. 57. ТIехьалда буго: ГIандиса рачIунаго «…анила Кьохъе, Мунире…» абун. БукIине ккола: «…анила гъоркье Мунире…». Муниса Кьохъе ин, Кьохъе Ахбердилав вачIин бихьизабулел баянал хиса-сверизарун руго..",
        "Гь. 58. ГъазимухIамадилин авторас кьурал рагIаби хисизарун, «рекъезарун» лъун руго. Ахиралда, 40-50 ругелъуб рихьизарун руго 60 чи.",
        "Гь. 58. «ГIахьалчIи вукIаго вачIанила …витIун чи» Баху бикаца. Гьесул цIар ХIажи нахъе рехун буго. Хабарги, къокъ гьабун, авторасул гурел рагIабаздалъун кьун буго.",
        "Гь. 59. «ГъазимухIамад Хунзахъе богун ин» хабар кьун буго додинго къокъ гьабун ва гьоркьоса камизабун. Масала, лъун гьечIо гьаб баян: «Гьеб къоялъ шамхаласул вас Абумуслимги вукIун вуго Бахул лъова. Бахул яс абун йикIун йиго лъосие. Гъов вачIун вукIун вуго лъове, гъой жиндирго абурайги йихьизе, цо дагьаб мехалъ лъораги рукIун, кепги гьабун, руссине, цодагьал гьалмагъзабигун».",
        "Гь. 60. ХIадиятилги гуро, ХIадисилги. «Дарвиш» хъвазе ккола «дарвиш» абун, гьитIинаб хIарпалдасан, «макари» - «бакари» абунги.",
        "Гь. 60. «Шамилие бакълъулаз гьабураб къварилъи» хабар къокъ гьабун буго.",
        "Гь. 61. «ХIамзатида хундерица абураб жо» хабаралда ХIариколоса ХIасанилав имамгун Генуве жидирго дибирлъи гьабизе вилълъине вачIун вукIин бихьизабун гьечIо. Гьижрияб 1265 сон хъвачIого, 1830 абилеб сон лъун буго. Хъаранире, Эрпелире унел ва цоги гьоркьор риччаялги руго.",
        "Гь.61. ЦIураб гьан гуро, букIуна цIураб бакь. ХIасанилас хъван буго цIурабжо (цIуражо) абун, гендерил къагIидаялда.",
        "Гь. 62. Бо биххиялдалъун ккараб ахIвал-хIалалъул баян гьоркьоб биччан буго.",
        "Гь. 62. «ГохIда хIужраби рай» хабар къокъ гьабун буго. Ракь тухумалъухъа бичун боси букIинчIо. Гьеб тIаде ургъун бахъараб буго.",
        "Гь. 63. «Хъалияналъул хIакъалъулъ ккараб гаргар» къокъ гьабун буго. ХъалиянчагIазул разилъунгутIи ва дандечIей гъорлъ ругел баянал гьоркьор риччан руго. ЧIикIаса Таймасхан дибирас гьезие гьабураб жавабги кьун гьечIо.",
        "Гь. 63. «ГъазимухIамадиде гIадамазул гIарзал» хабар, тIубан нахъе босун, батIияб бакIалда кьун буго.",
        "Гь. 63-67. Гьал гьурмазда харбал, цере-нахъе ккезарун, тIехь биччаразда берцин бихьахъе лъун руго.",
        "Гь. 66. Ракьбагъариялъул бицен къокъго кьун буго. Давудиласул кIалъай. ГъазимухIамад Давудиласда тIасалъугьин, гьесул квер боси гIадал баянал кьун гьечIо.",
        "Гь. 66-67. ГъазикI ЦIобокь вукIин ва гьениб ккараб ракьбагъари гьес бицин нахъе рехун буго.",
        "Гь. 67. Гьенибго, магьари хIалал гьабиялъул баян бичIчIилареб куцалъ камун кьун буго.",
        "Гь. 63-68. Гьел гьурмазда кьурал киналго харбалги къокъ гьарун руго.",
        "Гь. 68. «Къварилъухъ сангар къай» хабаралда ваккун вачIун вуго вукIинего вукIинчIев «ВацгIал Набуз». Гьеб буго «вацгIалзабаз» абураб рагIи мекъи цIалиялъул хIасил.",
        "Гь. 69. ЧIезе бакI балагьиялъул баянги къокъ гьабун, хисизабун кьун буго. СахIибуласул ХIожоги МухIамадсултанил МуртазагIалиги цадахъ рачин кьун гьечIо.",
        "Гь. 70-71. «ГъазимухIамадица росабалъе хъвараб кагъат» хабар къокъ гьабун буго. Ахиралдаги кьун гьечIо ГъазимухIамадги геналги рузмаралде росулъе рачIиналъул хIужжа.",
        "Гь. 72. Хабар «ХвахитIаса Гъазиясул лъугьараб» тIубан нахъе рехун буго.",
        "Гь. 72. «Шамхалас магIарухъе кагътал хъвай» (Шамхалас ахIи) къокъго кьун буго.",
        "Гь. 72. Руччабаз гьениса тIадруссунел бихьиназде ахIарал рагIабазул бицин къокъ гьабун, Шамил росулъго вукIин гьоркьоб биччан буго.",
        "Гь. 73. «ГъазимухIамадил чIужу ПатIиматил жавабалъул къвакIи» хабарги къокъ гьабун буго. Шамил унтун танин аби, ПатIиматида кодой СалихIат йикIин ва цогидабги кьунго гьечIо.",
        "Гь. 74-76. «Агъачхъалаялде ин» хабарги гьединго кьун буго. ГъотIода байрахъ барав чиясул цIар - Ханучакарил Нурил Герей букIин, нуцалчи Айдемир чIвай, бегавуласул боцIи хъвей, гьесда цIар Гьакичу букIин гIадал баянал рихьизарун гьечIо. «СахIибуласул вас» абун хъван буго Ургъабекиса ГIумариде «сахIибул вас-вас»-ан абунин ГъазимухIамадицаян бихьизабураб бакIалда («вас-васалъул бетIергьан» абураб магIнаялда). МухIамад къадийилан, къади вугев чилъун кьун буго, МухIамадкъадийиланбугеб цIар.",
        "Гь. 77. «ГъазимухIамадил тIабигIат» бетIералда гъоркь «рачIа-рачIа» гуреб, «рахъа-рахъа» кьезе кколаан.",
        "Гь. 78. ТIехьалда буго: «СалахIбегил бетIерги босун рилълъанила къечан (?) ругел гьалмагъзабазда аскIоре». Къечан гуро, кьижун буго гьеб рагIи.",
        "Гь. 78. Кьун гьечIо ахаде щвечIеб ахирисеб предложение: «Гьенире щварал мехалъ…».",
        "Абумуслим[1] вачIана, ГIабдулмаликил вас Гьашимил рухсаялдалъун[2] къоло ункъазарго чигун цадахъ. Жинцаги бахъана Дагъистан хвалчатIалъун. Жинцаги чIезе гьабуна эниб гIемераб халкъ[3]. Эздеги хъвана харадж[4]. Жинцаги цIи гьабуна Дербендалъул буцур[5] (гь. 30), живги тIадвусун ана 115 соналъ[6].",
        "Абумуслим вачIана ГIабдурахIманил вас жинцаги цIигьабуна Дербендалъул буцур[7]. Жинцаги бана эниб кIудияб рукъ ярагъ лъезе. Жинцаги бана эниб цойги рукъ жинда «Анбархана» абун абулеб, вилаяталдаса бакIарараб тIощел [жаниб] лъезе. Жинцаги къачIана Дербенд шагьар. Жинца энибги гьабуна анкьго авал[8]. Жинцаги бана (гь. 31) цо-цо масджид. Цо кIудияб масджидги бана эл киназего, жиндилъ рузман балеб.",
        "Гьебмехалъ, дов Абумуслим ана Гъумукъдерил вилаяталде. Жинцаги рагъ гьабуна элгун, ай эзулгун. Эзул ханги чIвана. Иман лъурав чи эзул [тана], иман лъечIев чи - чIвана. Жинцаги бана эниб цо кIудияб маcджид. ГIисинал масджидалги рана авалазда (гь.32). Жинцаги [Абумуслимица] тана хIакимлъун кинабго Дагъистаналъе ГIабдуллагьил вас Шагьбал[9], эвги Къасимил вас, эвги ГIаббасил вас – аврагасул имсул вац вуго эвги. Эв Шагьбал гьавуна хIакимлъун Гуржистаналде щвезегIан. Эсда цIарги Шамхал буго. Элъул магIнаги хан абураб магIна - Шамалъул авалалдаса [бачIараб].",
        "Абумуслимица абуна: «Хайдакъалъул ва Табасараналъул харадж букIинилан Дербендалъул хIакимасе (гь. 33). Цогияб Дагъистаналъул харадж Гьураялъул ва Кураялъул ва Къубаялъул ва Ахтисан ва Цахуралъул ва Гъумукъалдасан ва Аваралдасан ва Къарахъан ва Гьидалъан ва Таргъуязул ва Агьраналъул - хIата Гуржистаналде щвезегIан, эб харадж хъвана Шагьбалие». Эв Шагьбалида кодобги гьабуна гьал киналго вилаятазул ихтияр. Дов Абумуслимица абуна: «Хайдакъалъул агьлуялъ квербакъейилан ва Табасараналъул агьлуялъги – Шамхаласе, эсде (гь. 34) вачIани тушман». Жинцаги лъазе гьабуна халкъ жинде хIажалъулеб кинабго жо, жинцаги амру гьабуна киналго умуразулъ.",
        "Аллагьасда лъикI лъала.",
        "Тана.",
        "[1] Маслама (нилъер тарихияб асаралда - Муслим яги Абумуслим) ибн Абдалмаликица 107/725-26с. Гьес хисана Закавказиялъул бетIерлъуда вукIарав СагIид ибн ГIамра ал-Хараши халип Гьишамил амруялдалъун. Гьес цIакъ хIаракат бахъун гIахьаллъи гьабулеб букIана Бакъбаккул Кавказалде гьарулел рукIарал чабхъеназулъ.",
        "[3] Ал-Балазурил баяназда рекъон, Масламаца Дербенталде яшав гьабизе рачун рачIана 24-азарго шамалъулал. Цо-цо тарихчагIаз кинабниги Масламал бодул къадар гьедигIанасеб гурони букIинчIин абунги хъвалеб буго.",
        "[4] Харж - харадж (гIараб.) – пачалихъалъ ракь хIалтIизабуралъухъ бакIарулеб букIараб магъало. Бусурбабаз исламияб диналде лъугьарал чагIи тархъан гьарулел рукIана гьеб магъалоялдасаги, амма къабул гьабичIезда кьезе тIадабги букIана. (бал.: А. Али-заде. Исламский энциклопедический словарь. с. 349.)",
        "[5] Масламаца Дербендалъул буцур цIи гьабун баялъул хIакъалъулъ ал-Балазурицаги ва ат-Табарицаги дагьабго батIайиса баянал кьолел руго (бал.: Beladsori. Liber, t.207; Баладзори. Книга, с.17; Дорн. Известия о хазарах, с.85). Ибн ГIасамил баяназда рекъон, Масламал амруялдалъун Дербендалъул бетIер Къарир ибн Сувайдица цIи гьарун ран руго гьел къадал.  (Ибн Асам. Книга, с.48).",
        "[6] 115 сон - жакъасеб календаралда рекъон гьеб ккола 733 сон.",
        "ГIарабазул баяназдасаги батIаяб, гIарабаздаги хазараздаги гьоркьоб букIараб рагъул заманаялъул сиясияб ахIвал-хIалалда хурхарал баянал кьолел руго византиязул тарихчагIаз. Мисалалъе босани, Феофан Исповедник абурав тарихчиясул баяназда рекъон, гIарабаз Кавказалдеги Хазариялдеги гьарурал чабхъеназда гьес, гьев Маслама, цогидазго гIадин кIудияв бахIарчилъун вихьизавулев гьечIо. Гьелъул гIаксалда вихьизавулев вуго: 729-30сс. «Маслама, хIинкъун, боги нахъбуссинабун лъутун ана»; гьединго 731-32 сс. Маслама «Каспиялъул рагьудухъе щун хадув,  (Дербендалъул рагьалабахъе) гьев хIинкъана, ва нахъвуссана» (бал.: Чичуров. Византийские сочинения, с.68).",
        "[7] А.А.Кудрявцевасул хIисабалда рекъон, Дербендалда рукIун руго 73 си (борж). (Кудрявцев. Древний Дербенд. С. 102).",
        "[8] ал-Балазурил, ат-Табарил, Баламил, Ибн ГIасамил баяназда рекъон, Масламаца Дербенд шагьар бикьана ункъго бат1ияб авалалде; цояб бутIа кьуна Шамалъул чагIазе, цогидаб — Куфаялъул чагIазе, лъабабилеб - Джазиразе ва ахирисеб, ункъабилеб – ХIумсалъул чагIазе (Beladsori. Liber, t.207; Баладзори. Книга, с.17; Дорн. Известия о хазарах, с.85; Ибн Асам. Книга, с.47-48; бал. гьединго: Минорский. История, с.39; Волкова. Арабы, с.42-43). \"Дербенд намеялъул\" батIа-батIаял асаразда рекъон Дербеталъул авалазул къадарги, гьезул цIаралги 4-ялдаса 7-гоялде щвезегIан хисулел руго. (бал.: Саидов, Шихсаидов. \"Дербенд-наме\", с.37; Шихсаидов. Ислам, с.89-90; Кудрявцев. Великий город, с.34-35).",
        "[9] Шагьбал – гьев вуго тIоцевесев цIар рагIарав Гъумукъ вилаяталъул бетIер. Жегиги гьев вукIарав вуго Дагъистаналъулго КIудияв бетIерлъунги. ГIараб мацIалда хъварал цойги «Дербенд наме» асаразда рекъон, Шагьбал абураб цIаралдаса лъугьараб букIин чIезабулеб буго Дагъистаналъул бетIерасда абулеб букIараб шамхал цIарги. Шагьбал абураб цIаралъулги шамхаллъиялъулги хIакъалъулъ балагье (Бартольд. Дагестан, с. 412; Маршаев. О термине «шамхал», с. 163-173; Саидов, Шихсаидов. «Дербенд наме», с. 50-51).",
        "Адабият",
        "2. Ibn al-Fakih. Kitab. – Compendium libri Kitab al-Boldan auctore Ibn al-Fakih al-Hamadhani, 1885 (BGA, 5)",
        "3. Ibn Khordadhbeh. Kitab. - Kitab al-Masalik wal-Mamalik auctore Abul-Kasim Obaidallah ibn Abdallah ibn Khordadhbeh, 1889 (BGA, 6)",
        "4. Ibn Rosteh. Kitab. – kitab al-alak an-nafisa hictore Abu Ali Ahmed ibn Omar ibn Rosteh? 1892 (BGA, 7).",
        "5. Jakubi. Kitab. – Kitab al-boldan auctore Ahmed… ibn Wadhih al-Katib al-Jakubi, 1892 (BGA, 7)",
        "6. Kodama. Kitab. – Kitab al-Kharadj auctore Kodama ibn Djafar, 1889 (BGA, 6).",
        "7. Tabari. Annales, ser.I. – Annales quos scripsit Abu Djafar Mohammed ibn Djarir at-Tabari cun aliis ed. M.J. de Goeje. Ser. I-III. Lugduni Batavorun, 1879-1901.",
        "8. Баладзори. Книга. - Баладзори. Книга завоевания стран. Текст и пер. с араб. П.К.Жузе. Баку, 1927.",
        "9. Дорн. Известия о хазарах. - Известия о хазарах восточного историка Табари, с отрывками из Гафис-Абру, Ибн-Аазем-Эль-Куфи и др.: Статья академика Дорна. Пер. с нем. А.Тяжелов. – ЖМНП. 1844, ч.43, отд. 2, август, № 7 и 8.",
        "10. Ибн Асам. Книга. – Абу Мухаммад Ахмад ибн Асам ал-Куфи. Книга завоеваний: Извлечение по истории Азербайджана VII-IX вв. Пер. с араб. З.М.Буниятова. Баку, 1981г.",
        "11. Кабардино-русские отношения. - Кабардино-русские отношения",
        "Минорский. История. – Минорский В.Ф. История Ширвана и Дербенда X-XI вв. М., 1963г.",
        "12. Саидов, Шихсаидов. «Дербенд-наме». – Саидов М.-С, Шихсаидов А.Р. «Дербенд-наме» (к вопросу об изучении). – ВИИД.",
        "13. Тарихи Дербенд-наме. - Тарихи Дербенд-наме. Под ред. М.Алиханова-Аварского. Тифлис, 1898г.",
        "14. Чичуров. Византийские сочинения. – Чичуров И.С. Византийские исторические сочинения. Л., 1980.",
        "15. Эвлия Челеби. Книга. - Эвлия Челеби. Книга путешествия (Извлечения из сочинения турецкого путешественника XVII века). Пер. и коммент. М., вып.2, 1979; вып.3, 1983.",
        "16. Якуби. История. - Якуби. История. Текст и пер. с араб. П.К.Жузе. Баку, 1927.",
        "1. Али-заде А. Исламский энциклопедический словарь. М., 2007г.",
        "2. Артамонов. История. – Артамонов М.И. История хазар. Л., 1962г.",
        "3. Бартольд. Дагестан. – Бартольд В.В. Дагестан. Сочинения. Т.3. М., 1965г.",
        "4. Буниятов. Азербайджан. – Буниятов З.М. Азербайджан в VII-IX вв. Баку, 1965г.",
        "5. Волкова. Арабы. – Волкова Н.Г. Арабы на Кавказе. – СЭ. 1983г., № 2.",
        "6. Ган. Путешествие.- Ган К.Ф. Путешествие в Кахетию и Дагестан. СМОМПК. I902, вып.31, отд. 4.",
        "7. Генко. Арабский язык. – Генко А.Н. Арабский язык и кавказоведение: О значении арабских материалов для изучения истории Кавказа. – Труды второй сессии ассоциации арабистов 19-23 октября 1937г. М.-Л., 1941г.",
        "8. Григорьев. О двойственности. – Григорьев В.В. О двойственности верховной власти у хазаров. – ЖМНП. 1834г., ч.3.",
        "9. Долгов. Географический очерк. - Дорлгов К.В. Теографический очерк Терской области. – ССТО.",
        "10. История Дагестана. – История Дагестана. М., т. I, 1967г.; т.2, 1968г.",
        "11. Костюкин. Александр Македонский. – Костюкин Е.А. Александр",
        "Македонский в литературной и фольклорной традиции. М., 1972г.",
        "12. Кудрявцев. Великий город. – Кудрявцев А.А. Великий город на Каспии.",
        "13. Кудрявцев. Дербенд исторический. – Кудрявцев А.А. Дербенд исторический – Дербенд легендарный. – Фольклор и историческая действительность: Всесоюзная научная конференция. Тезисы докладов. Махачкала, 1976г.",
        "14. Кудрявцев. Древний Дербенд. – Кудрявцев А.А. Древний Дербенд. М., 1982г.",
        "15. Кудряшов. Половецкая степь. – Кудряшов К.В. Половецкая степь: Очерки исторической географии. М., 1984г.",
        "16. Магомедов Р.М. «Дагестан. Исторические этюды». Махачкала, 1971г.",
        "Магомедов. Образование. – Магомедов М.Г. Образование Хазарского каганата. М., 1983г.",
        "17. Малачиханов. К вопросу. – Малачиханов Б. К вопросу о хазарском Семендере в Дагестане. – УЗ. Серия историческая. 1965г., т.14.",
        "18. Маршаев. О термине «шамхал». – Маршаев Р.Г. О термине «шамхал» и резиденции шамхалов. – УЗ. 1959г., т. 6.Махачкала, 1982г.",
        "19. Минорский. История. – Минорский В. Ф. История Ширвана и Дербенда X-XI вв. М., 1963г.",
        "20. Оразаев. Эпизод. – Оразаев Г. М.-Р. Эпизод о постройке «длинной стены» на Кавказе в восточных и европейских источниках I-XVI вв.. – Восток: прошлое и будушее народов (новые подходы в теории и методиках востоковедных исследований. IV Всесоюзная конференция востоковедов. Т.2. Махачкала, 1991г.).",
        "21. Тер-Гевондян. Армения. – Тер-Гевондян А.Н. Армения а Арабский халифат. Ер., 1977г.",
        "22. Хан-Магомедов. Дербенд. - Хан-Магомедов C. Дербенд. Горная стена. Аулы Табасарана. М., 1979г.",
        "23. Шихсаидов. Ислам. – Шихсаидов А.Р. Ислам в средневековом Дагестане (VII-XII вв.). Махачкала, 1969г.",
        "24. Шихсаидов. Книга ат-Табари. – Шихсаидов А.Р. Книга ат-Табари «История посланников и царей» о народах Северного Кавказа. – Памятники истории и литературы Востока: Период феодализма. М., 1986г.",
        "25. Erckert. Der Kaukasus. – Erckert R., von. Der Kaukasus und seins Volker. Lpz., 1887."
    ]
}