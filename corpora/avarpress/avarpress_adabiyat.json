{
    "texts":
    [
        "ХIел-хIедулел хIакимзабазде",
        "Нуж, министералги чиновникалги,",
        "Чиналъе х1елулел х1акимзабиги,",
        "Ва чохьол гурони ургъел лъаларел,",
        "Лъие къуланиги бат1алъи гьеч1ел.",
        "Нуж, лагълъи гьабизе хан валагьулел,",
        "Жал гъоркьа кьурдизе палугьабиян.",
        "Т1адчаг1и рецизе рес щун хадуса,",
        "Хвалилги ургъелал т1аса рехулел.",
        "Нуж, миллатги бичун хъулхъал росарал,",
        "Сородулел квераз ришват босулел.",
        "Ва росуги бичун мандатал щварал,",
        "Маг1арухъа рати шакаб жо буго.",
        "Нуж, Ват1аналдаса къо борхуларел,",
        "Къадараб ишалда рук1ин лъаларищ?",
        "Наслу-тухумалъе ц1огь гуронани,",
        "Ц1аруе щибниги нахъе толарел.",
        "Нуж, г1адал чаг1аца бичун лъуг1ана,",
        "Лъеберго соналъул гъазават гьаниб.",
        "Ва ц1арги г1арацги жидей хирияз,",
        "Хиянатлъиялде рагьана нуц1а.",
        "Нуж, г1адал ц1ук1буца мац1алги гьарун,",
        "Сибиралде араб таманаб ятаб.",
        "Ва г1урус г1урдалъе г1узрабаз ч1вараб,",
        "Чапана чангиги г1олохъанаб хвел.",
        "Нуж, г1адал чаг1аца цо-цо к1и-к1и ккун,",
        "Биххана щулияб миллаталъул къед.",
        "Ва зулмучиясе гьурра-ги ах1ун,",
        "Ахир лъезе гьанже х1адурун руго.",
        "Нуж, гьаб г1умруялда х1урул къат1раби,",
        "Х1ур г1адин т1аг1ина заманалдасан.",
        "Ва нужеца гьанир тарал ишазухъ,",
        "Наг1ана г1емераб кьелеб нужее.",
        "Хелекьуриса ГIабдуллагьил МухIамад (1918 – 1972)",
        "Гьанжесеб Болъихъ мухъалда гъорлъе унел росабазул цояб ккола Хелекьури росуги. Гьеб росдал рахьдал мац1 буго маг1арул болмац1.  Киналго маг1арул росабазул г1адаб тарихги, маг1арулазул г1адаб яшавги, къисматги буго хелекьурисезулги. XlX г1асруялда имам Шамилида цадахъ гъазаваталдаги, хадур ккарал рагъаздаги кирго бах1арчилъи ва гьунар бихьизабуна гьезул г1олохъабаз. Хелекьурир рахъана г1емерал ц1ар бугел г1алимзаби, кидаго гьениб бук1ана мажгит, малъулаан дин-ислам.",
        "Гьес киданиги чияр хуриса бач1араб жо кванач1о. Гьесул квен бук1унаан ц1оросоролъил яги пурч1инадул хинк1. Заман банаг1ан г1адамазда гьоркьове вахъинги дагьлъана гьесул. Гьесул яс Сукайнатица бицана г1умруялда жанив эмен росдал годек1аниве щвеч1илан. Кинаб къвариг1ел бугониги бат1ияб нухдасан сверун унаанила, росу сверун ине кканиги.  Лъималги рачун колот1е ун гьениб, г1адамазда раг1улареб х1алалъ, малъун буго  гьезда г1елмудул аслаби. Нахъа, киналго гьаризе кколел парз-суннатазул т1ехьги хъван буго гьезие. Заман банаг1ан росдал г1адамазе гьев хиралъана ва гьесул вац1ц1алъиги валилъиги мух1канлъана. Гьес жиндирго сурат бахъизе тун гьеч1о, жиндиего кьезе бугеб пенсия босизе гьеч1ин абун буго, жив х1укуматалда х1алт1ич1илан ва жиндие гьелъул х1алаллъи бук1унарилан. Хъизаналда абун буго дуца босизе бегьулин мун х1алт1идалин колхозалда абун.",
        "Г1емерисеб заман гьесул мавлидал ах1улаго унаанила. Свалат салам лъеяв Аварагасухъ бугеб г1ишкъуялъ, гьесухъ урхъун хъварал мавлидал ц1акъ г1емер руго Г1абдуллагьил Мух1амадил. Дагьаб цебе басмаялда бач1араб мавлидазул гьит1инабго т1ехьалда руго Хелекьуриса Ах1мад бин Жамалудин абун автор вихьизавураб к1иго мавлид. Дица гьев чиясул ц1ех-рех гьабидал якъинлъана  Г1абдуллагьил Мух1амадица жиндирго квералъ (г1ажам хат1алъ) хъвараб мавлидазул т1ехь сайгъат гьабун буго росулъаго чи Ах1мадие кидаго г1алахалда г1ияда вук1унелъул ц1ализе бук1ине. Гьеб т1ехь нахъе ц1унун хут1ун ц1идасан (г1ажам нухса гьабун) басмаялда бахъулел ч1аг1аз Жамалудинил Ах1мадил ц1аралда гъоркь биччан буго къват1ибе. Амма, гьел мавлидал хъварав чи Г1абдуллагьил Мух1амад вуго. Гьеб т1ехьалда гьеч1елги г1емерал асарал (мавлидал, назмаби, шиг1раби) хъван рук1ун руго Мух1амадица. Жеги росулъа г1адамазухъ г1езег1ан ругилан абула гьел  мавлид-мажлисазда ц1алулел. Киналго данде гьаруни хасаб мажмуг1 бахъизе г1урал асарал рук1ун руго гьесул. Гьединго Ч1абакъориса Муртазаг1али абулев чиясги росун анилан абулеб  буго г1емерал асарал, басмаялде рахъарал рахъич1ел лъалел гьеч1о. Инсуца к1вар кьеч1ого, цойиде рак1арич1ого теялъг1аги батилаха лъималазги гьесул рух1ияб ирс данде гьабун къват1ибе бахъизе ч1аголъи гьабун гьеч1о.",
        "Дол дин гьукъарал соназда маг1арул рух1ияб адабият цебет1езабулел, назмабаздалъун даг1ват гьабулел г1алимзабазул цевесев кьерда вук1ун вуго Мух1амад гьесул  асаразул хал-гьабидал. Гьел бат1и-бат1иял росабалъе ккун, цояз-цояхъе кьун т1ирит1унги рук1ун руго. Х1атта, цоги аваторазул асаразда гьоркьоре ккун бат1ияб ц1аралда гъаоркь басмаялда рахъун рук1инеги рес буго. Гьесул нилъехъе щварал асаразул халгьабидал бат1и-бат1иял темабазда хъварал, мавлидал гурелги назмабиги руго: «Абу Муслим шайихасде», «Гьудулзабазде», «Башириде», «Хвалда цебесеб», ва цогидалги камилал асарал.",
        "Маг1аруллъиялда ислам т1обит1изабурав, нилъеда диналъул аслаби малъиялъе кьуч1 т1амурав Абу Муслим шайихасул х1акъалъулъ авар рух1ияб яги дунялияб адабияталда г1емерал асарал хъван гьеч1о. Ислам бач1иналъул тарихалда бищун к1вар бугев чилъун вихьизавуниги нилъер адабияталда гьесул ц1ар г1емер дандч1валаро. Мисалалъе, Ч1ик1аса Саг1ид-афандияс «Дагъистаналде ислам бач1иналъул х1акъалъулъ къокъаб баян» абураб назмуялда хъвалеб буго гьесул х1акъалъулъ:",
        "Хадув Дагъистаналъул бищун к1удав имамлъун,",
        "Дагъистаналъул х1укму, киналниги умурал,",
        "Исламалъул кверщелги гьесда кодоб бук1ана.",
        "Гьес ват1анлъун ккурабги Хунзахъ шагьар бук1ана,",
        "Хведалги гьенив вукъун зиярат машгьурлъана.",
        "Хелекьуриса Г1абдуллагьил Мух1амадил Абу Муслим шайихасде гьабураб назму буго Аллагьасе шукруги, исламалда ратиялъухъ реццги, шайихасул наслу-насаб, бах1арчилъи ва Дагъистаналъе щвараб баракатги загьир гьабун хъвараб. Гьеб буго авал-ахир бугеб ц1убараб асар.",
        "Г1абдуллагьил Мух1амадил асарал ц1алидал бат1а бахъулеб  хасаб хат1ги, т1адег1анаб стилги бихьулеб буго. Киг1ан х1укуматалъ дин гьабизе гьукъун бук1аниги, гьес жиндирго даг1ват гьоркьоб къот1изе тун гьеч1о.",
        "Ц1алдолезде гьари буго гьев валиясул х1акъалъулъ нужеда лъалел баянал ратании яги гьесул абун рехсолел асарал ратаниги редакциялда лъазабеян.",
        "Абу Муслим шайихасде",
        "Муг1рузда нур базе г1арабиялъан,",
        "Билълъун бакъ бач1ана къурайшиязул.",
        "Шагьарал гвангъизе Маккаялдасан,",
        "Баккараб моц1 щвана Дагъистаналде.",
        "Динул исламалъул имамул аг1зам,",
        "Абу Муслим саййид, саламин дуде.",
        "Илагьияб рагъул илгьам бач1унищ,",
        "Бараб, кьурул лачен, кьалуе ярагъ?",
        "Равх1анияб изну Х1абибас кьунищ,",
        "Борчараб черхалда чарамул хвалчен.",
        "Чанай бахъунелъул хъергъудал г1адаб,",
        "Г1адан сагьвиллъулеб мисал бук1анин.",
        "Мушрикиназда т1ад баккараб ц1аялъ,",
        "Баракат г1амлъана г1ажамиязе.",
        "Дур г1анбарул х1ухьел реч1ч1аралдаса,",
        "Мугьажирзабазул баркатаб квералъ,",
        "Кант1и кьунин абе Аварагасда.",
        "Сах гьарунин абе асх1абзабазде.",
        "Х1ижаз-г1арабиял г1уламааца,",
        "Имамлъи т1ад къарав Къапалъул мег1ер.",
        "Къурайш-гьашимиял машаихзабаз,",
        "Бот1рода таж лъурав, талих1 кьурав хан.",
        "Кьалул х1ухьалида Дагъистанги тун,",
        "Дуца ват1ан лъураб – т1алъи батана.",
        "Хвалчадул балаца х1акъгоги чурун,",
        "Хунзахъ х1ужра бана х1ижазиясул.",
        "Ч1аголъизе дару дудасан щвана.",
        "Дур хочол т1огьиса т1инк1арал биял,",
        "Т1огьоде сверана Дагъистаналда.",
        "Мажгит-къулг1а бана, г1елму малъана,",
        "Г1алду-низам лъуна маг1арулазе.",
        "Мух1аммад Х1абибас байрахъ кьела дуй,",
        "Кьалда гьунаралъул, бергьенлъиялъул.",
        "Бакъиг1алда ругел бах1арзаз дуе,",
        "Марх1аба имаман икрам гьабила.",
        "Купруялъул макьилъ кьижараб улка,",
        "Къосиналъул т1иналъ т1ерхьараб карван,",
        "Квер ккун т1аде ц1арав, ц1ар арав имам.",
        "Агьлу, ват1ан, дунял диналъухъ бичун,",
        "Нак1к1укьа ц1ад г1адин г1одоре т1олел,",
        "Г1исян бергьаразул биял рук1ана.",
        "Раккуда руссине гьалбалги гурел,",
        "Свакайдал рещт1ине ват1анги гьеч1ел,",
        "Гьунарни г1еларищ г1олохъабазул.",
        "Г1арабияб ракьул бакьулъа рахъун,",
        "Боркьулаго рагъгун Гъумекий щварал.",
        "Кирего щущарал шугьадаазде,",
        "Шиг1ру ах1ич1ого ях1 дирги лъвинч1о.",
        "Диналъухъ рух1 кьезе бокьаралщинал,",
        "Боял киса щварал, шамалъул гьардин.",
        "Шарг1алъул нухалда хвезе рекъолел,",
        "Маргъалул черхалда чармил рак1ал лъун,",
        "Чаг1и т1ирит1улев Бет1ергьан вуго.",
        "Гьалщинал улкаби кверде росарал,",
        "Васал г1емерлъайги г1арабиязул.",
        "Г1али, Г1умарида г1амал куцундай,",
        "Х1амзатгун Г1абасил ирсдай босараб –",
        "Наслу цох1олъидал х1ижазиясул.",
        "Х1арбудал ц1а баккун ц1илъараб улка,",
        "Гьаб улка-ракьалъул баркала дуе.",
        "Дургин гъузатазул гъураб нуралъе,",
        "Ниж авариязул азарго шукру.",
        "Шарг1алъул г1уруца г1исянги чурун,",
        "Ниж чаг1и гьарурал рак1 лъиял гьалбал.",
        "Лъадай би гьекъарал гьудулзабазда,",
        "Гьаб дир ах1иялъул мах1го ч1валадай.",
        "Х1инкъарал к1анц1улел икълималдехун,",
        "Рек1ел х1ал хисидал хиял гьабуна.",
        "Халг1ат –чалмаялъул, чу-ярагъалъул,",
        "Чиго данделъич1о дида бицунев.",
        "Бах1арчилъиялъул х1акъ т1убай гуреб,",
        "Т1ок1аб сурат лъалев инсан ватич1о.",
        "Ах1мадил халифа, халкъалъул султ1ан,",
        "Къот1и щула гьабе шафаг1аталъе.",
        "Шугьадааз лъолеб иманалъул таж,",
        "Тоге нижги къварид къияматалда.",
        "Къудрат т1ок1ав Аллагь, свалат салам лъе,",
        "Агьлу-тухумалда, табиг1иназда,",
        "Тадбир исламияб имамзабазда.",
        "ХIижазалъул мугIрул ракIалдеги щун,",
        "РекIел хIал хисараб салам битIизин.",
        "Т1агьал хIужраялъул хIисабги гьабун,",
        "ХIасратаб каранзул каву рагьизин.",
        "Расуласул хIалалъ угьараб хIухьел,",
        "РахIматлъун свераги бусурбабазе.",
        "Гьесул кереналда ракарал цIаял,",
        "Баракатлъун лъеги умматалъего.",
        "АхIмадил рукъалъе къадар гьабураб,",
        "Къварилъи рагIани, мугIрул гьетIила.",
        "ХIакъикъат бичIчIани, бакъ-моцI гIодила.",
        "Къваридаб хIал чучун чвахизе гурищ",
        "Чорхол магIна лъалез магIу цIунулеб.",
        "МугIрул гьаргьадулеб балагь щваразе",
        "Бигьаяб дарулъун лъун буго гIоди.",
        "ХIасраталъ бухIана асхIабзабазухъ.",
        "Исламалъул цIваби моцI сверун ками,",
        "Къуръаналъул тIалаб тIобитIулаго,",
        "ТIерхьарал цIвабзазул цIар буго рекIелъ.",
        "Бадруялъул къоялъ къанщарал берал",
        "Набиясул хъолбохъ босараб дур рухI",
        "РахIаталде ккечIищ Пирдавусалда?",
        "Саламалъул рокъоб рекъараб гьумер,",
        "МунгIан гIедегIарав гIадан лъаларо.",
        "Диналъухъ бичараб равхIанияб черх,",
        "ХIамзат тIаде щведал щиб хIал букIараб?",
        "УхIудалъул ракьулъ бекьун буго нур,",
        "Я ракь биунаро, я нур сунаро.",
        "Бицун чIалгIунареб гIадаб къапила.",
        "ГIаршалда цIар хъварав гьашимиясда,",
        "Гьаб дир магIуялъул магIна лъаладай.",
        "МугIрузулъ Къап гIадав къурайшиясда,",
        "Къваридаб дир ахIул махIго чIваладай?",
        "ХIабибасул имгIал гIодов вегидал,",
        "ГIаршалъул хIободе хIал щун батила.",
        "Шугьадаазул хан холев вугелъул,",
        "Хехаб ахIуд щвана хIурулгIинзаби.",
        "ГIарасат урхъараб байрахъ босзедай",
        "ГIедегIун кьанщарал къиматал берал.",
        "Къиямат бахилаб ханлъи щвезедай",
        "Шавкъалда вукIарав гьазаваталда.",
        "Гъазизабаз лъолеб якъуталъул таж,",
        "Къанабакъ тани щиб туруларелъул.",
        "Тушман гъури цIакъаб гьалбацIалъул тIинчI,",
        "ТIаде ракь хъвани щиб - шагьид вугелъул.",
        "ШаргIалъул бакъул нур къанабакьги лъун,",
        "Къого киндай ана Аварагасе?",
        "Исламалъул галан гохIда хутIидал,",
        "БиххичIодай сабру асхIабзабазул?",
        "АхIмадий кваранаб квергIан хирияв",
        "Кида мун кIоченев, Бичасул гьалбацI?",
        "ХIакъни кин тIубараб тIад бараб яргъил?",
        "ТIагьал хвалчен бекун керен унтидал,",
        "Сабру бергьаралги гьаглъила, гьудул,",
        "Гьадаб къуватаб квер каранда лъедал.",
        "ХIамзатил цIар уна цIвабзазде тIаде.",
        "ХIайдарил керен-ракI киндай букIана?",
        "Дагьалъги гIумру кьун ракьалдаги тун,",
        "Вокьилаан ХIамзат ХIабиб цIунизе.",
        "СубхIаналлагь, дур хвел хиялго гьечIеб.",
        "Гьашимияб къавмалъ къотIидай кьураб,",
        "Къанщиларин берал шагьидлъун гурел.",
        "Гьезул бахIарзазул хIукмудай ккараб,",
        "РухI бичун гурони чи хвезе гьечIин.",
        "Мухтарас бода тIад бетIерлъун тедал,",
        "Бичасухъ рухIги кьун боркьараб рагъулъ,",
        "Ругънал гIемерлъунан гIадахъ гьабичIев.",
        "ТIагьа разияб хвел барка, мугьажир.",
        "Кверал къот1ун хадуб каранде къараб,",
        "Къадру тIокIаб байрахъ лъихъе кьун тараб?",
        "Тушбабазул болъе балагьги тIамун,",
        "ВатIалъаниги щиб шаргIалъул мег1ер.",
        "Ралъад гIадаб гIаскар басраги гьабун,",
        "Босараб шагьадат ригьаги дуда.",
        "Дур вижи - тIабигIат тIокIаблъун гьабун,",
        "КъотIарал кверазухъ куркьбал кьурав мун,",
        "Кьураб талихIалда хIал хьун ватила.",
        "Салам буго дуде, сагIидияв хан.",
        "Халкъ бижарав РрахIман, хIикматни гьечIищ",
        "ХIайдарилги гьумер бидуца белъи.",
        "Балъго ккураб ч1елалъ, чан вуго имам,",
        "Уммат цIунизелъун цIадаве лълъунев.",
        "Дин-ислам бокьараз макьу течIодай,",
        "Бакьулъа хъвалхьараб нодо бихьидал.",
        "ХьвагIараб хвалчаца чаран къотIулев",
        "Щибаб рагъул къоялъ къадру борхиялъ",
        "Бахана ГIалил цIар моцIроде тIаде.",
        "ТIалутил бода гъорлъ Давудил гIадин,",
        "Диналъе бахъараб, духъ загьирлъараб",
        "Зулфукъар кьурав щив, рагъ боркьулев щив?",
        "Бакъгин моцI разияв рагъазул кьут1бу",
        "Ризванул акбаргун барка ахират.",
        "Алжанул нуцIида цIар хъварав Саййид,",
        "ЦIарни дур холаро халкъалда жаниб.",
        "Хайбаралъул хъулбухъ байрахъ чIвалаго,",
        "Лъарал дур гьунарал ягьудиязда.",
        "Дур бергьенлъиялъул бахъараб гьаракь,",
        "Анкьабго зобалде рагIун батила.",
        "ГIали, дур хвалчаца учуз гьабуна.",
        "УхIудалъул къоялъ РухIул аминас",
        "АхIараб рецц буго дица гьабулеб.",
        "ХIабибасги руго хIадисал рицун.",
        "Ислам тIобитIарал гIатIидал кверал",
        "Каранда лъун тедал унтун буго рак1.",
        "Къаникь киндай лъуна диналъул буцур.",
        "Бах1арзал ч1ван хвейи раг1араб гьаракь,",
        "Ракъулъ щайдай лъуна шарг1алъул сангар.",
        "Шарг1алъул байдаби гIатIид гьарурав",
        "Исламалъул мугIрул рорхат цIунарав,",
        "Рагъул хIуби беги квеш букIинарищ.",
        "Нужер гIадаб тухум дида рагIичIо,",
        "Дунялгун кьаллъараб, кьалда ругьунаб.",
        "Нуж гIадал ханзаби халкъалда лъачIо,",
        "ЧIаголъи рихараб хвалде урхъарал.",
        "Авараг хун хадуб хирияб агьлу,",
        "Балагьазулъ тIерхьи тIахьаз бицуна.",
        "ТIагьал ирс босарал сайидзабазде",
        "Сордо-къо лъалареб къварилъи щвана,",
        "Тушбабаз чIвазе дуй васал гьарурал.",
        "Суннаталъул бакъалъ къалъарал гьурмал,",
        "Къо-лъикI гьабун индал беццлъана дунял.",
        "НухIил гама гIадаб ХIабибасул рукъ",
        "ХIасадалъул къавмалъ къварид гьабуна.",
        "Бичасде гIишкъуялъ мехтарал чурхдул",
        "Чияр квердаса хун кинха хIехьелеб.",
        "Хвалчабазул балал бецIал жал руго,",
        "Реццалъе рекъарал лугби къотIулел.",
        "Къуръан-хIадисалъги саламун аби",
        "Ана дур хавасал Халикъас ахIун.",
        "Халкъалъул ханзаби хвалилъе лъвиндал,",
        "Лъарал гIаламатал гIемерал руго.",
        "Нижги кIочон тоге КIудияб къоялъ.",
        "Къварилъи чучизе чиги тIагIиндал,",
        "Чучулареб агьлу нужин абула.",
        "Асар кин гьабураб рагъул алаталъ,",
        "РахIматлъун гьарурал агьлул байталъе.",
        "Уммат хириясул хал гьабич1езе,",
        "Гьелъул х1асил лъала ГIарасаталда.",
        "Свалатги саламги Аварагасде,",
        "Агьлу-асхIабзаби, зурияталде,",
        "Зоб-ракь биххизегIан, халкъ тIагIинегIан,",
        "Рехсей къотIулареб къабилаялде.",
        "Сордог1ан бец1аб рак1 ц1илъилародай",
        "Аллагь, Дур цIар рехсон санаъ гьабуни,",
        "СордогIан бецIцIаб ракI цIилъилародай,",
        "Свалат-салам битIун тIалаб гьабуни,",
        "ТIагьал баркат щвезе ресго гьечIодай.",
        "Реццалъул Маликги мулкалъул Ханги,",
        "Халикъ, цо Мун вуго, ниж лагъзал руго.",
        "Мурсалинал ритIи, уммат тIобитIи,",
        "Алжан-жужахI бижи Дур хIикмат буго.",
        "ХIабиб хасс гьавураб хиралъи бицун",
        "Херхарал рагIаби дир щукру буго,",
        "Дуца гьесий кьурал даражабазул",
        "Дарсал цIализе лъай дир талихI буго.",
        "Реццалъул пастIабахъ тIугьдул рижула,",
        "ТIагьал сифаталде къасд гьабулаго.",
        "Къасаидал рохун хадур лъугьуна,",
        "Хириясул гьайбат рехсолеб гIужалъ.",
        "Жавгьар-якъуталъул къаладат бани",
        "Къваридаб чорхол хIал хисилародай.",
        "Месед-гIарац чвахун чIитIир гьабуни",
        "Чара бухIараб ракI хIалхьилародай.",
        "ДунгIадасул къалмил макъамни гуро",
        "Бакъ-моцIалъул канлъи кагътиде боси,",
        "Дир гIадаб шавкъалъул къуват гIеларо",
        "АгIянал щолареб щобде вахине.",
        "Дунял квегъун кьурас квер бакъани дир",
        "Кинабго мурад щвей — шаклъи гьечIеб жо.",
        "Щибниги хIажатлъун кумек гьарани",
        "Курмудул цIобалъул цIад базе лълъуна.",
        "Балагь-къварилъиялъ къотIарал куркьбал",
        "Караматалъ гъола, ургъел чучула,",
        "Чан пакъир вуссарав гьесул рагьдаса",
        "РакIгун хьул бечелъун, керен гIатIилъун.",
        "ГIемер чи вихьана бахьи бугев лълъун,",
        "Бер гьесда чIвалаго чIаголъиги щун.",
        "ЧIухIи-пахруялъухъ хIилмуги босун",
        "ХIерен хьвадулаан ХIабиб вихьарал.",
        "Рагъда гьунар бугел багьадурзаби",
        "Балагьун хIинкъулеб гьайбат тIатана,",
        "ТIогьоде на гIадин гIибадаталде",
        "ГIалам тIобитIана, тIагIат малълъана.",
        "МоцIрол нухалъ рикIкIад капурчиясул",
        "Каранда цIа лъолеб шавкат букIуна,",
        "Щулил хъулби рачIо, хъаравул течIо,",
        "Тушман сородулеб сират рагIана.",
        "Расуласул тIабгIал — тIурукъал лъуна,",
        "ТIагIат-гIелмуялъул магIариназул.",
        "МагIна-сурат рекъон сипат гьабуна,",
        "Сияр-сулукалъул макаримазул,",
        "Китаб-суннаталъул асарал руго,",
        "АсатIирал холеб, хилаф тIагIунеб.",
        "Т1агьал хулукъаца халикъаталъе",
        "Хвалда хIинкъи гьечIеб якъин малъана.",
        "Къоязул гьурмада гьайбат ретIана,",
        "Гьесул аятазги аманаталъги.",
        "Анкьго зоб гъоркь хутIун тIаде вахиндал.",
        "ТIагьае кьолеб цIар — Микьабилеб зоб.",
        "Зам-замги, ХIатIиъги, ХIираъ мегIерги,",
        "ХIажарул асвадги хIасрат гьечIодай?",
        "Ибрагьимил макъам, Мина, ГIарафат",
        "ГIишкъуялъул цIаялъ цIунго ратила.",
        "Равза-БакъигIалъул къагIида бихьун,",
        "ГIарш-Курсалъул хIалги хIайранлъун буго,",
        "Бакъ-моцIан, цIадилан цIар ахIаниги",
        "АхIмадил хулукъал — хирияб Къуръан.",
        "Къурайш-Гьашим рехсон наслу хъваниги,",
        "Нур букIана гьесул аслияб ватIан.",
        "Аятазул нуралъ Набиясул черх",
        "Нуралдаги жаниб нурлъун лъугьана.",
        "Балъгоял-тIатарал тIабаигIазухъ",
        "ГIирфаналъул агьлу паналъун хвана.",
        "Халкъалда рагIичIел магIнаби руго",
        "МугIрулгIан рорхатал, жанир рахчарал.",
        "Рехсон хIал кIоларел хIикматал руго",
        "ХIурмат къадру лъалел, жалго балъгоял.",
        "Жидер гьунаразда ракI чIун рукIарал",
        "КIудал къиралзаби къулана гIодор.",
        "МугIжизатгун хурхун, хвалченги батун",
        "Рортун ана бутIрул батIарикъазул.",
        "Къуват бергьарабгIан балагьги цIикIкIун,",
        "ЦIаралъул сси хвана ханзабазул бол.",
        "Халкъ гIемерлъанагIан гIадлуги биххун,",
        "ГIажизлъана къуват къабаилазул.",
        "Къуръан-хIадисалъул хIисаб гьабуни,",
        "ХIабиб илчи вукIин рекIехъе лъала.",
        "РахIматлъун гьарурал гьесул квердасан,",
        "КигIан лъим чвахараб цIехе дуцаго.",
        "Ц1ураб моцIгин керен кинан хъвалхьараб,",
        "Бихьарасда гIадин дидаги лъала.",
        "Дунял данде бачун, Бичасул цIобалъ",
        "Ц1ер гIадин кавнуго кодобе кьуна.",
        "Караматал цIикIкIун, цIобал гIемерлъун,",
        "ГIалам хIайранлъулеб хIалалде швана.",
        "ХIамдалъул байрахъал росулеб къоялъ",
        "Макъамул МахIмуд щвей-шаклъи гьечIеб жо.",
        "ШафагIат гьабизе изну кьолесе",
        "Къураб Кавсаралъул кутак рагIанищ.",
        "РагIадго лъалареб, лъалкI лъугьунареб",
        "Гьесул черхалда цIар Чирахъ букIана.",
        "БахIарзал кьерулел кьалул къояца",
        "Кьералъ бицунаан Авараг вугин.",
        "АбтIалал соролел рагъул байдабахъ",
        "Бодул сангарилан сипат букIана.",
        "Сиярал раг1арал гIалимзабаца",
        "ГIун гьечIин абила гьал дир сифатал",
        "Дир ракIалда рекъон кIал хIалтIичIони,",
        "Ккараб гуреб калам кинха бицинеб.",
        "Кинниги ШафигIас шафакъат кьелин",
        "Шавкъалъ тIовитIана манакъибазде.",
        "Макъсудалде щолеб, квершел батулеб",
        "Каву рагьун бихьун бухьана сапар.",
        "Сабру тIагIаравги тIул бухIаравги",
        "МахIрум толарелъул лъураб хьул буго.",
        "Хьулазул мали лъун балъго вахана",
        "Мухтарасул рагьде мадугьалихъе.",
        "Мадугьал вокьулев, гьобол хирияв",
        "Гьесул асаразде иман лъун буго,",
        "Я Раби, Дур свалат саламгун цадахъ",
        "Расуласда лъеги-уммат хирияв,",
        "Агьлу-асхIабзаби, табигIиназда.",
        "Я Раби, Мун гурхIа нижер хIалалда,",
        "Х1абиб рехсон хъвараб рисалаталъул,",
        "Авал-ахиралда, алхIамдулиллагь.",
        "ВатIанияб тIалаб тIобитIулаго",
        "Шайих Шамилил къиса бицинин нужеего",
        "КIудияв имамасул ва гьесул гьунарал хъварав гIалим, шагIир Игьалиса Чупаласул къисмат",
        "2017 соналъул 4 февралалда Авартеатралда тIобитIана Шамил имам накълулъараб къо ракIалде щвезабулеб мажлис. Исламалъулги Кавказалъулги бахIарчи Шамил имам къадралде щваралдаса 146 сон сверана исана. 1871 соналда Мадинаялда БакъигIалъул хабалалъ МухIамад аварагасул ( с.т.гI.в.) имгIал ГIаббасида аскIов вукъана Шамил имам. Гьединго, имамул агIзам гьаб дунялалде вачIаралдаса 220 сонги тIубала исана. Дагъистаналъул жамгIиял идарабаз хитIабал гьарулел руго, исанасеб сон, нилъер республикаялда гуребги, Шималияб Кавказалдаго Шамил имамасул лъагIеллъун лъазабеян. Имаматалъул заманалдаго Турциялъ жиндие генералиссимуслъи кьурав, тIадегIанаб макъамалъул инсан Шамил имамасул хIакъалъулъ хъварал бищун камилал назмабазда гъорлъ руго Инхоса ГIали-хIажиясул ва Игьалиса Чупаласул асарал. Гьелги цIалана рехсараб мажлисалда.",
        "Лъабго имам вахъун, хъублъи бацIцIана",
        "Исана 4 февралалда Авартеатралда букIараб данделъиялда кIалъазе рахъана Унсоколо мухъалъул имам ГъазимухIаммад-хIажи Абакаров, «АхIулгохI» ва «Унсоколо» жамгIиял идарабазул вакилзаби, тарихиял гIелмабазул доктор ХIажи Мурад Доногъо, Авартеатралъул нухмалъулев МухIамадрасул МухIамадрасулов, Дагъистаналъул мустахIикъав артист ХирамухIамад ХирамухIамадов ва цогидалги.",
        "Тарихалдасан нилъеда лъала Имамат гIуцIиялъулъ бакълъулазги кIудияб хIаракат бахъараблъи. 1839 соналда цо заманалда ЧIиркъатIа росу букIана Имаматалъул тахшагьарлъун. КIудияб рагъ ккана Аргъвани росулъ. Килдерил РочIчIоб мегIер ккола имамасул щулалъи букIараб бакI. Шамил имамасул наибзаби камураб росу букIинчIо бакълъулазул жамагIаталъул. Имамасул щуго мудирасул (генераласул) цоявлъун вукIана Аргъваниса Абакар-дибир. Аллагьас хъван батани, кIудияв имамас 220 тIубалеб гьаб соналда нилъ цIидасанги тIадруссина Имаматалъул бахIарчияб, инсаниятго хIайран гьабураб тарихалде. КIудияб Кавказалъул рагъулъ ва Имамат гIуцIиялъулъ бакълъулаз лъураб бутIаялъул хIакъалъулъ макъалаби рахъизе руго 2017 соналда «Гумбет» басмаялда.",
        "Информациялъул «Гумбет» гIуцIиялъ ва «Гумбет» басмаялъ 2015 сон бакълъулазул районалда Инхоса ГIали-хIажиясул сонлъун лъазабун букIана. МагIарул адабияталъе кьучI лъурав шагIир, гIалим, гIакъил Инхоса ГIали-хIажияс 170 сон тIубай лъикIаб даражаялда тIобитIана. Исана Игьалиса Бияхъайил Чупалав гьавуралдаса балеб буго 140 сон. Гьединлъидал, Гумбет районалда гьаб сон гIалимчи, шагIир Чупаласул лъагIеллъун рагIизабизе пикру ккана «Гумбет» басмаялъул. Шамил имамасул 220 сон ва Чупаласул 140 сон кIодо гьаризе руго «Гумбет» газетаялъ, гьезул хIакъалъулъ макъалаби рахъиялдалъун.",
        "Чупаласул асаразулъ кIудияб бакI ккола Имаматалъул ва Шамил имамасул темаялъ. Гьединлъидал, гьев гIалимчиясул асарал цIалиялъ нилъее жеги хиралъизе вуго имам. Инхоса ГIали-хIажиясулги Игьалиса Чупаласулги асарал мустахIикъал руго школазда щвалде щун малъизе. Амма гьел хрестоматиязде росун гьечIо. КъватIисел улкабазул тарихги адабиятги цIикIкIун лъала цо-цо магIарулазда, дунял пана гьабураб нилъерго тарихги кIвар кьечIого тун. Гьеб мекъи буго. Манкуртизм абураб унти кккола гьеб. ХIажат буго нилъехъего тIадруссине, нилъго лъазаризе, нилъго ричIчIизе.",
        "Чупаласул асарал – бахIарзазе чIварал занал",
        "МагIарулазул машгьурав литературовед, филологиял гIелмабазул доктор, жиндир мунагьал чураяв Сиражудин ХIайбулаевас Бияхъайил Чупаласул тIехьалъе цеберагIиялда гьадин хъвана:",
        "«АнцIила ичIабилеб гIасруялъул ахиралда ва къоабилелъул авалалда жал кIудияб хIаракаталда, жигаралда хъвадарулел рукIарал магIарулазул шагIирзабазул къокъадулъ мустахIикъаб бакI ккола Игьалиса Чупалас.",
        "Гьесул цо-цо асарал, хасго гъазаваталъул назмаби, халкъалда гьоркьор тIиритIун ругониги, живго шагIирасул гIумруялъул хIакъалъулъги адабияб ирсалъул хIакъалъулъги нилъехъе жакъа къоялде кодоре щварал баянал ва хIужаби цIакъго мукъсанал рукIана. Гьанже гьеб нилъер адабияталъул гьумер, тарихияб кIваралъул гьумер рагьизе кIудияб, тIадегIанаб къиматалъе ва реццалъе мустахIикъаб хIалтIи гьабуна Ибрагьимил ГIабдулпатахIица.",
        "ГIемерал соназ Чупаласул ирсалда хадув лъугьун, гьесул ватIаналде, сверухъ ругел росабалъе щун, гIалимзабазда, цIикIкIарал гIадамазда цIехон, доб заманалда рахъарал тIахьаздасан баян гьабун, хIатта КГБялъул архивалде ваккун, гьесда кIвана шагIирасул адабияб ирс данде гьабизе, гьеб тартибалде ккезабизе, гьелъул кьучIалда камилаб мажмугI гIуцIизе ва гьеб басмаялде бахъизе.",
        "ГIабдулпатахIица гьабураб хIалтIиялъул цоги хасият буго. Чупаласул хIакъалъулъ ругел абиязда, биценазда, хабаразда гIей гьабичIого, гьес шагIирасул ясазда: Кавсаратида ва НагIалида гьарун, кьезарун руго жиндирго Чупаласул квералъ хъварал, захIматго нахъе цIунарал гьесул асарал, гьединлъидал, абизе ккола ГIабдулпатахIил баяналги хIужабиги кьучIал, камилал, щаклъи гьечIел ругилан.",
        "Берцинго, жиндирго хIалалаб магIишаталда вукIарав машгьурав гIалимчи 1937 соналъул 29 июлалъ НКВДялъул хIалтIухъабаз ккун уна.",
        "ЦохIо бахIарчиго, абизе ккаралъуб чIор гIадин битIараб рагIи аби гуребги, Чупаласул «Инхоса Сиражудин-хIажиде» абураб асаралъул иман гьечIеб къокъаялъе букIана тIадеги цоги хIинкъиги. Гьес халкъалъе загьир гьаруна лъидаго лъаларедухъ балъго рахчун рукIарал ккун аразулги жанир тIамуразулги чIваразулги цIарал. Гьес къватIире рахъана кире аралали лъачIого тIагIине гьарурал лъикIал гIалимзабазулги диниял жигарчагIазулги цIарал, кьуна гьезие мустахIикъаб къимат, къокъ гьабун абуни, гьес гIадамазе рагьана гьезда лъаларел балъголъаби.",
        "ХIакъикъаталдаги Чупалав гIалимчиги лъикIав инсанги вукIана. Дин тIибитIизе гьабулев, гьелъул къадру борхизабулев, гьеб щула гьабулев чилъунги вукIана. Гьелъие сайгъат гьабула гьес жиндирго шигIрияб гьунарги. Гьеб магIнаялъул руго гьесул аслиял асаралги: мавлидал, вагIзаби, туркаби.",
        "Гьес жиндир къалмикье росана нилъер диналъул кIвар бугел лъугьа-бахъинал, хасго МухIамад аварагасул (с.т.гI.с.) гъазаватал. Гьеб мурадалъе гIоло гьес хъвана «Бадруялда ккараб рагъ», «Хайбар хъала бахъи», «Авараг Шамалде ин», «Хадижат ячин» ва гь. ц.",
        "Гьал нилъеца рехсарал асарал рахъун руго цо-цо гIажам тIахьаздаги, амма гьел хъварав чиясул цIар бихьизабун гьечIо.",
        "Чупаласул жиндирго квералъ, жинцаго гьабураб мажмугIалда асаразда гъорлъ хьухьун буго, угьун буго жиндирго цIар:",
        "ГIажамалъ букIаниги, Авараг веццунлъидал",
        "Игьалиса Чупалас эсул сиярал хъварал,",
        "СагIадаталъул агьлу алжаналде унелъул,",
        "Аман, дун рехун тоге, Халикъасул мушапагI.",
        "Гьединабго магIнаялъул мухъал руго Чупаласул «Хайбар хъала бахъиялъул» къасидаталъулъги:",
        "Халкъалъул Сайидасул сиярал хъвана дица,",
        "Дирго гьаруралщинал мунагьазул хиялалъ.",
        "Дунги - дур гIасияв лагъ, бусурбаби рокьулев",
        "Бияхъайил Чупалав, чуре, Аллагь, мунагьал.",
        "Гьединго Чупалас цIакъ кIудияб рокьиялдалъун, махщалида загьир гьабун буго мугIрузул халкъалъул къеркьей. «АхIулгохI бахъиялде», «Цересел бахIарзазде» абурал кIудиял, щвалде щварал асаразулъ гьес рехсон руго киналго бахIарзазул хIакъикъиял цIарал, гьезул гьайбатал ишал, гIaдан тамашалъизе гьарулел гьунарал. Чупаласул асарал ккола нилъер бахIарзазе, кватIун ругониги, чIварал занал. Чупалас рикIкIунаан Дагъистаналъе, магIаруллъиялъе тIадегIанлъи, машгьурлъи, цIар щвезабурал шартIазул аслияб лъабго бугин: халкъалъул бахIарчияб тарих, ВатIаналде бугеб рокьи, гьеб халкъалъ гIуцIараб гIелму ва гьеб цебе тIезе гьабурал гIалимзаби, гьеб кинабго халкъалъе загьир гьабурал ва хадусеб гIелалъеги цIунарал шагIирзаби.",
        "Гьеб лъабабго рахъалъе налъулавлъунги, гьезул ирсилавлъунги гьес живгоги рикIкIунаан ва гьезие, хвалил хIинкъиялде вачIинчIого, ракIбацIцIадго, гьайбатго, берцинго хъулухъги гьабуна.",
        "Чупаласул бицунаго, ракIалде рачIана Инхоса ГIали-хIажияс хъвараб назмуялъул рагIаби:",
        "ВатIанияб тIалаб тIобитIулаго,",
        "ТIерхьарал цIвабзазул цIар кIоченаро».",
        "Имамзабиги тIагIун, Дагъистан хараблъидал",
        "«Дагъистан» абураб поэмаялда Шамил имамасул гьадинаб камилаб сипат гьабулеб буго Игьалиса Бияхъайил Чупалас:",
        "Лъабабилев имам Генуса Шамил",
        "Суннат, варагIалъул мегIер вукIана.",
        "Машгьурав багьадур, диналъул буцур,",
        "ГъазимухIамадил кваранияб квер.",
        "Жанисангин тIасан тIолго берцинав,",
        "ТIолалго мукIурав гъалбацI вукIана.",
        "Къоло щуго соналъ пачагун къеркьон,",
        "Дагъистан халкъалда машгьур гьабуна.",
        "«Игьалиса Чупалас данде гьабураб турки Гьаракь берциназ ахIе, ияхI бугел гIенекке», - гьединаб, Бакъбаккул адабияталдасан бачIараб къагIидаялъ лъугIизарун руго шагIирас жиндирго асарал. Гьеб ккола гъулбас гьаби гIадаб жо. Щивав махщалилас гьединаб гъулбас, мугьру тола жинца гьабураб алаталда. Халкъалда гьоркьоб цIакъго машгьурлъи щвана ва назму ахIулел гьунарчагIаз г\\емер ахIула Чупаласул «АхIулгохI бахъиялде» абураб панаяб поэма. Гьадин байбихьулеб буго гьеб асар:",
        "«Мисри-Шамалда ругел шайихзаби данделъун,",
        "Курратул гIайнуйилан, Маккаялде ахIарав,",
        "Мадинаялда ругел ханзаби данде рачIун,",
        "Айаругьал Жалилан, жиндир цIар берцинлъарав",
        "Шайих Шамилил къиса бицинин нужеего.",
        "ШапагIат насиблъаяв шайих Шамил-апанди,",
        "Шамилий квербакъарал киналго шугьадаал,",
        "Шугьадаазул къиса бицинин нужеего.",
        "Имамасул гохIалда шаргIалъул байрахъги чIван,",
        "Азаралда ункънусго чи жаниве лъугьана.",
        "Азаралда ункънусго чи вуссараб гохIалда",
        "Цо кIикъого чийила хабаралъе хутIарав.",
        "Гьебщинаб pyxI бахъараб гIешдерил АхIулгохIда",
        "Я молода росичIо, я росонир чуричIо,",
        "РетIухъего чухъбигун, къавухъе чалмабигун,",
        "Чвахулаго ругъналгун, ккара-ккаралъур лъуна.",
        "АсхIабзаби гъурараб Бадру, УхIудалдаги,",
        "АхIулгохIда гIадинаб, хIалилаб рагъ ккечIила…»",
        "Чупаласул «Цересел бахIарзазде» абураб асаралъул, литературияб, художественнияб кIвар гуребги, кIудияб тарихияб магIнаги буго. Гьенир рехсон руго Имаматалъе квербакъарал ва Кавказалъул рагъда гъазаваталда гIахьаллъарал гIемерал рагъухъаби. Гьединлъидал, гьеб назму рикIкIине бегьула, гIицIго литературияблъун гуребги, кьучIаб, документалияб, хроникаялъулаб, тарихияб асарлъун.",
        "Гьаб макъалаялда гьеб туркиялъул авалалдаса чанго мухъ кьолеб буго:",
        "Имамзабиги тIагIун, Дагъистан хараблъидал,",
        "Хваралги ракIалде щун, шигIру гьабун бихьизин.",
        "ШаргIалъул наибзаби аб дуниял тун индал,",
        "Дин бокьарал гIодизе, гIажамалда кIалъазин.",
        "Лъабавго имамасул манакъибалги рицун,",
        "Къварилъарал угьдизе, лъабго paгIи абизин.",
        "Гьединаб тIадегIанаб цIа рекIелъ гьалдолев инсан вукIана Игьалиса Бияхъайил Чупалав. Гьесул щибаб рагIиялъ, щибаб мухъалъ бицунеб буго Кавказалъул имамзабазде гьесул букIараб бергьараб рокьиялъул хIакъалъулъ, гьесул шигIрияб, адабияб гьунаралъул камилаб даражаялъул хIакъалъулъ.",
        "Инхоса ГIали-хIажиясул ирс босарав, амма жиндирго нух ккун арав, атеизмалъул гIуцIиялъе жив данде ккечIев, кIудияб къисматалъул, къадруяб гьунаралъул инсан вукIана Бияхъайил Чупалав. Нилъее тавпикь кьеги гьесул асарал цIализе, рекIелъе риччазе, лъазаризе; нилъеда ияхI батани, гьес хъвавухъе, гьелги цIалун, пашманлъизе, пикру гьабизе, кантIизе, напсалдаса бергьине, хасияталъулъ гIаданлъи цIикIкIинабизе. Амин.",
        "Бахтикал нухилан цо сухъмахъ буго,",
        "Хунзахъа Гъолоде, Гъарабагъалде.",
        "Вацас йит1аралъуй къват1ий яхъарай,",
        "Яцалъул ц1ар кьуна кьурул парсазе.",
        "Чанги г1асру ана доб мехалдаса,",
        "Г1емераб бицуна пашманаб хабар –",
        "Хвелг1адин рихарав  Шуша-ханасе,",
        "Хундерил ясалъул магьариялъул.",
        "Гьей ана т1алъиги Гьундулги к1очон,",
        "Бугеб бак1 лъалареб Къажариялде,",
        "Къадруяв ханасул амруги ц1унун,",
        "Ц1а лъун бух1ани щиб г1олохъанлъиян.",
        "Гьелъ къабул гьабуна ч1ег1ераб къадар –",
        "Ч1ваниги, хваниги холареб иях1.",
        "Ва ана рик1к1аде, маг1идги ец1ц1ун,",
        "Маг1арул васазул ц1аралъе г1оло.",
        "Долъ х1ал лъазе теч1о, рак1 кьват1аниги –",
        "Кьурул сверабазул сог1аб тарбия.",
        "Ва къабул гьабуна сайигъат  г1адин,",
        "Г1умаханил х1укму – къо-мех лъик1, Хунзахъ!",
        "Дун пикрабалъ вуго дол г1асрабазул,",
        "Чан Бахтика арай намус бекич1ей?",
        "Чан маг1арул ясалъ  ц1унараб къадру,",
        "Къадада бик1к1араб накъищ г1адинан?",
        "Ахада гьалдола гьалагаб Гъойсу–",
        "Гьелъ бахчун батила г1емераб жаваб.",
        "Рохел бук1унарел къоял щваниги,",
        "Къанщана мусудул – чучич1о иях1.",
        "Довасан щивниги унаро гьанже –",
        "Шагьра нухал руго хъил т1ун къач1арал.",
        "Къваридал г1асрабиги нахъа хут1ана–",
        "Рит1уларо ясал дол парсаздасан.",
        "Кьур-кьурарал нухал г1ат1илъаралго–",
        "Кьур-кьурди ц1ик1к1ана жакъа къват1азда.",
        "Къварилъи г1умрудул к1очон тарабго,",
        "К1арчанлъиялъ ц1уна ц1и бижараб г1ел.",
        "Г1адатазул къвак1и чучун ккарабго,",
        "Чучана маг1арул ясазул намус.",
        "Васазул тарбия тамахлъунилан,",
        "Болнухал мерхьунел руго мусудул.",
        "Гьаб заманаялъул ихтияраца,",
        "Арал г1адатазда г1елин абуна",
        "Г1урус культураялъ куцараб г1елалъ,",
        "Г1одобе рехана вацасул т1агъур.",
        "Т1аса к1азги бахъун  г1амал чарлъизе,",
        "Ничалъул г1орхъаби кинан рихарал?",
        "Шагьаразде ине рес рекъонилан,",
        "Росу к1очон тезе кин г1едег1арал?",
        "Нуж гьаб эркенлъуда кьур-кьудулелъул,",
        "Рак1алде щоларищ кьурул свераби?",
        "Кьолбол ях1 бичич1ел маг1арулаца,",
        "Гьабищха нужее тараб васият?",
        "Ват1аналъе г1оло ц1адаре арал,",
        "Дозул ц1аралниги лъолищ лъимада?",
        "Рек1елъ чаран бугел, каранлъ къарт1 бугел,",
        "Ясал рехсолелъул сородуларищ?",
        "Дурго шагьранухги, дол сухъмахъалги,",
        "Данде ккве мех-мехалъ, хиялалъг1аги.",
        "Бахтикал къисматги, дурго г1умруги,",
        "Г1акълу-иях1алъул роцаде баче.",
        "Рохел бихьуларел къоял щваниги,",
        "Къармат1арал улбул, кинан к1очарал?",
        "К1удияб балагьалъ квегъананиги,",
        "«Раг1алцин бекич1ел гормендоялъул».",
        "Мух1амадрасул Г1умаров",
        "ГIурччинаб ихилан дур хиял ккараб,",
        "ГIадамасул гьумер гьимараб мехалъ –",
        "Цо хIилла батилин хIинкъизе ккараб.",
        "Гьадинаб жоиищ гьаб гIумру букIараб,",
        "МагIица лъалъараб, лъеца чурараб,",
        "ЛъикIалщинал чагIи къанабакь лъураб,",
        "КъабихIабщинабжо ракьалда тараб.",
        "Гьадинаб жойищ гьаб гIумру букIараб,",
        "ГIузраби гIемераб, гIиллаби дагьаб,",
        "ЛъикIлъи гьабурасе нагIана кьолеб,",
        "НагIана батаял тахида толеб.",
        "Гьадинаб жойищ гьаб гIумру букIараб,",
        "ГIуруца жиб аяб, дир ракI унтараб,",
        "ЦIвак-цIвакун зобалахъ цIвабиги ругеб,",
        "ЦIар ахIун ватизе гIаданги гьечIеб.",
        "Гьадинаб жойищ гьаб гIумру букIараб.",
        "ГьитIинго бесдал хутIарав гьесда цо лъикIаб къо бихьун букIинчIила гIумруялда, чиядаса тIокIлъараб кванан, мадугьаласдаса бахъараб тIад ретIун букIанила гьесул гIумру унеб. Щибаб риидал Карим гIиял рехъенгун унаанила магIарде. Ва гьесие къваригIунароанила щибго батIияб- тIокIаб: бесдалас гIей гьабулаанила бакъвараб панкъил мочIуялдаги ккал тIад чIвараб хIанил кесекалдаги. Цо-цо къоялъ Каримица жиндиего гьабулаанила байрам- холеб букIун хъвезе ккараб ялъуни цIудуца тIутIураб гIиялъажоялъул гьанги белъун, гьелъул гьагIуги ххун, анищазде валагьанила гьев... жиндирго лъикIаб ва талихIаб гIумруялъул хIакъалъулъ. Анищги гIолохъанчиясул букIанила цо-жиндиего йокьарай, живго вокьарай ясалъулгун ригьинги гIуцIун, гIемерал лъималги гьаризе. Къаси-къаси цIвабзазул цIураб роцIараб зодихъеги ралагьун гьел кIиязго ахIизе рукIана кучIдул, рогьалилъ абуни, гьел цадахъ чвердезе рукIана рацIцIадал мугIрузул хIорахъ...",
        "Каримил анищ, узухъда, тIубазе буго... сабру Алжаналъул кIуллъидал кколеб.",
        "Цо къоялъ гIияда вукIаго, гIолохъанав вехьасда бихьула цо хераб чахъу рехъадаса нахъеги ккун хъитIнибе кколеб. Гьеб хвасар гьабизе вортарав гьесда цебе чIола гIажаибаб сурат; гIурччинаб расалъиялда тIугьдузулъ кьижарай цо берцинай яс. Жавгьаратица бицуна Каримида жиндирго гIумруялъул, эбел-эменги гьечIого хутIарай жий, бесдал инсуца квегъарай куцалъул. «Гьес кидаго инжит къабихI гьаюн гIодизе тIамула дун, дирин абуни, гIодизе магIуго хутIун гьечIо»... ГIолилазул цоцахъ рокьи ккола ва гьез хIукму гьабула магьари лъезе. Кинабго лъикI букIинаан, амма кIиго чехь кваназе жо балагьизе захIмалъана Каримие. Къаси-къаси ракъунги хохонги рукIиналъ чара хварал гьел, зодихъ цIвабзазухъги балагьун талихIаб гIумру жидее кьеян гьарделел рукIунаан. Цо къоялъ гIиядаса рокъове щварав Каримида лъади кутакалда пашманго къваридго ятула. Бихьулеб букIуна гьей къоялъ лъикI гIодун йикIин. Щиб-кинилан росас гьикъидалги,",
        "«Гьадинго пашманлъизе бачIана» - ян гурого жаваб кьоларо гIолилалъ, ва хъат цIун жавгьар - якъут бегьула гьединги абун гьесухъе. «Гьал киса? »- ян гIажаиблъула Карим. «ГIор щведал росун рачIун, рагIаллъуда ратана». Вохула мискин-пакъир, шагьаралде ун гьелги ричун, гIемераб кваназе жо, ретIел-хьит босула гьас. ГьадигIан кIудияб икъбал чура-хулизеян чогърол хъабаги кIочон толаро. Жавгьарат чагъир бихьидал пашманлъула: «Гьеб баракат гьечIеб нигIмат буго, гьеб сабаблъун гIемераб балагь рещтIана дир бесдал инсуде, Аллагьас хъван батугеги нилъер хъизамалдаги гьеб кинабго такрарлъизе». Каримица лъади кIваралъ гIодой йиччазаюла. Хъаба цIураб чагъир рехидал, гьесда живго гIажаибго бечедавлъун, сундуего хIалкIолевлъун ва талихIавлъун вихьизе лъугьуна. Мехтарав гьесул гьагIиялъ гъоркьгоги пашманго йикIарай Жавгьаратил ракI жеги къварилъула...",
        "Амма гIарацги нигIматалги хехгого лъугIула. Каримица лъадуда гьаб нухалдаги батуларищ гIурухъ жавгьар-якъутали балагьизе аян лъазабула. Гьаб нухалда гьелъ хазина дангъура цIун бачIуна... Гьедин унел рукIуна къоял... Каримида бихьула лъади гIодидал, рокъобе гIарац бачIунеб букIин ва гьас хIукму гьабула гьелда хадуб хал кквезе. Гьале Жавгьарат рокъоса къватIиеги лъугьун, цо ганчIида гIодой кIусулей. Гьале агьиялда, жиндирго къваридаб гIумруялъулги бицун гIодилей.. Циндаго гьелъул бадиса магIил бакIалда хьан бачIине лъугьана гIемераб жавгьар, якъут... Гьанже бичIчIула Каримида бесдал инсуца гьай щибизе гIодизе тIамулей йикIараяли.... «Бечелъана! Бечелъана! Бечелъана!»-ян хъудана гьесул ботIрода жаниб. ТIамизе ккола лъади гIемерал лъимал гьаризе, биччанте гьел кидаго гIодизе- Карим бечелъила ва щибаб щуго соналдасан ячина жиндиего цIи-цIияй лъади. Лъималги хъизанги гIоданиги щиб?! Аслияб жо-бечелъи. КватIичIого Жавгьаратица гьаюла жийго гIадай берцинай яс. Карим чIезе кIоларого вукIана кидадай яс гIодилаян. Гьей гIодана. Амма гьитIичил бадиса бачIана лахIчIегIераб, гIисинаб жавгьар. БукIаниги щиб. Гьебги гIарац.",
        "Карим къо бахъанагIан бечелъулев вукIана. Гьев лъалев вукIанщинал тамашалъулел рукIана додигIан ракI лъикIав, гурхIел бугев гIолиласул гIарцуда бахилав, хIалихьатав чи лъугьунев вихьидал...",
        "Каримица бана цIияб мина, хьихьана гIемераб боцIи, гIезабуна цIолбол ах...ва гьекъолаго, гьекъолаго жиндиего цIакъ хиралъараб чагъиргун, чIужуги ясги сордо-къо рогьун гIодизе тIамулел рукIана. Гьедин ана щуго сон. Жавгьаратил гIицIго рагIад хутIана, ясалдаги жийго гIодизе тIамулев эмен рихана. ТIокIал лъимал Жавгьаратица гьаричIо, гьелъие гьелъул къуватги букIинчIо-кинабго жанги хIалги унеб букIана гIодиялде. Гьанже гIарцуца мехтарав Каримие хIажалъана гIолохъанай чIужу. Гьесие бокьун букIана гIаламго урхъараб берцинлъиялъул лъади жиндирго йикIинеги, гьебщинаб бечелъиялъул ирсилавлъун хутIизе вас гьавизеги.",
        "Каримил бертин гьабулеб къоялъ, жиндирго гIумру захIмалъарай Жавгьарат кьурса гъоркье кIанцIула. Йокьун ячарай лъадул хвелалъги вигьинавуларо Карим, гьев жеги вахIшиявги хъачIавги лъугьуна. Ясалдехунги гьев жеги гурхIел гьечIевлъун вукIуна.",
        "«ГIоде! ГIоде! ГIоде!»-ян гIакъуба кьолеб букIуна гьес гьелъий.",
        "Ясалъ анцIила анлъго сон тIубайдал, гьезул рагьде рахана гьей гьарун чагIи, амма Карим рекIекълъун лъугьана гьебщинаб «баракат» циндаго чияр рокъобе инехъин букIиналдаса. Гьес, юхун-кьабун, гIодизелъун бид ецIцIизаюна жиндирго цо йигей яс, нахъисеб къоялъин абуни, тIад хурхун гьей гъанкъулей гьев вугеб мехалъ, гьесул лъабтIалаяб минаялъул горду бухана. Щиб-кинали гордухъе вортарав гьесда горда цее наккIулъ яхъун чIчIун ятула гIолохъанлъарай, сахлъарай ва берцинлъарай Жавгьарат. Гьелъ квер хьвагIарабго гордухъан къватIие эбелалда аскIое кIанцIун уна гьезул ясги.",
        "«Карим! Карим! -ан ахIулеб букIана Жавгьаратил роцIараб гьаракьалъ-Дун гIодулей йиго дуе ахирисеб нухалъ! ГIодулей йиго хвезабураб гIолохъанлъиялъухъ, гIуцIун лъугьинчIеб талихIалъухъ, гIадада араб гIумруялъухъ! Ккве жавгьарал!!!». Гьанже эбелги ясги кIиялго журала синкъиялда гIодизе. Зодоса гъоркье цIад гIадин бан бачIунеб жавгьар, месед, якъут бихьидал, воххарав Карим хъантIун лъугьуна гьеб бакIаризе, накабазда хъерщезе.",
        "Гьезул лъугьараб гохIде вахунаго, гьев хъущтIун гIодов речIчIула, бетIер кьабгIула аскIоб лъун букIараб чогърол хъабаялда. Гьебги бекун гьесде тIаде гlop гIадин чвахула чагьир. Месед-гIарацалъул ва чагъиралъул хIориниса тIаде вахъинеги кIвечIого, хъантIарав Карим гъанкъула. Амма гIадамазул лъилниги ракI холаро ракI хъубав, гIарцуда виххарав Каримида хадуб. ГIицIго росдал херал чагIазда ракIалде щола гIарцулги чогъролги кверщаликье ккезегIан гьев батIияв инсан вукIараблъи...",
        "Ф. МУХIАМАДОВА.",
        "14 сонил ригьалда хилиплъараб рокьулги чучаб гьудуллъиялъулги цо хунзахъелъ хъвараб хабар.",
        "ГIолилай гIодое йиччан, пашманго, жиндирго пикрабалъ къотIносан уней йикIана. Гьей къокъуней йикIана бетIер борхизе хIинкъун, цо бакIалде ялагьун. Цо къватIул гьой гьелде аскIобеги бачIун цIирцIидана. «Дуе кьезе щиб букIанигIаги букIарабаниха, гороч дихъ...».",
        "Гьоялъул ракI гурхIилел гIадал, чIагоял берал кумекалде хьулгун ралагьана гIолилалъухъ, ва жиндиего щибниги вахIшияб рухIчIаголъи-Инсанасдасан щолареблъи лъан, хьвагIезабулаго рачIгун, аскIоса тIурун ана.",
        "Циндаго ракI гъанцIизабулеб хIапигун цололъан тIурун бачIана берцинаб цIуяб гьой, гьелда хадуб лъугьун бугоан гьабзазул тIел. ГIолилалде аскIобе бачIун букIараб гьелгьел-гьоялъ ццидахун тIадги речIчIун чIидриххизаруна гьел киналго жиндирго «йокьулелда» аскIоса ва недегьго гьелдаги баун, хьибил цун бачун гьебгун ххазабуна гьеб гурхIел-рахIмуялъул асар гьечIеб бакIалдаса нахъе...",
        "Рокьи... ГIажаибаб, недегьаб, хиянат гьечIеб... гьабзазулаб рокьи. ГIадамазул щиб? ГIадамазул кинабго гIаксалда буго.",
        "ГIолилалъул сапар букIана жиндирго бищун лъикIай, цо гурого гьечIей гьудулалъухъе. Гьей уней йикIана жиндирго чорокаб ракI рагьизе ва тIаса лъугьаян гьелда гьаризе...",
        "Вай, мунги йихьулей гIаданищ?! Дир хирияй яцако Зарема!-янги ахIун гьелда хурхана Заира, нуцIа къиридалго-Унго, дир дуде ракI щун букIараб куц! Щай мун пашманго йигей, ккараб-тараб бугищ? Жание ахIизегIан чIечIого Зарема бищун цебе батараб бакIида гIодой чIана.",
        "Дун духъе кIвар бугеб ишалъ ячIун йиго...",
        "Кинал ишалгIаги рукIунел гьабщинаб заманалъ цоцазда йихьичIей кIиго гьудулалъул?!",
        "Ишазул цинги бицинин, бице дурго, щиб хIал бугеб дир йокьулей гьудулалъул? Росасе инехъин гьечIищ? Божилищ, кутакалда анищ буго дур берталъ кьурдизе!!! Щай юцIцIун чIарай... Заремал балагьи рещтIана рамкаялъубги лъун столалда эхетизабураб бахIаразул берцинаб сураталда.",
        "Заира, рачIа гьасул бицине...",
        "Гьеб щиб харбие гIажаибаб тема?",
        "Заремаца бер тIаса босичIого хал гьабуна гьедигIан жиндиегоги жиндирго бищун лъикIай гьудулалъеги хирияб куцалъухъ, чIегIерал беразухъ, ияхI бугеб ва хъачIаб сипаталъухъ. Сураталдацин бихьулеб букIана гьесул рухIияб хъачIлъи...",
        "Бице, Заира, мун талихIай йигищ бетIергьанчигун? Бугищ нужер хъизамалда талихI?",
        "Лъаларо, щай дуца гьеб суал кIанцIун яхъун кьурабали... Амма дуда бицинчIого, лъидаха дица дирго рекIеда унтараб бицинеб?... Дида лъала ХIажимурадие дун йокьулареблъи, лъала нижер рокъоб талихI рещтIине рес гьечIеблъиги... Киналъего гIилла-дида лъимер гьабизе кIунгутIи. Зарема, дир лъимер букIине рес гьечIо-гьедин къотIана тохтурзабаз... Росасги дун хIехьон тун йиго гIагарлъиялъеги бечедав инсуеги гIолон. Гьадинаб талихIкъараблъун хутIизе буго нижер ригьин абадиялъ... -гьединги абун, Заираца магIу бацIцIана, ва, жиндиего хасиятаб къагIидаялъ, щибниги ккечIеб гIадин, щинкIун гьимизеги гьимун-Дурго щиб бугеб? Бицея, бицея, духъ рокьи ккарав иргадулав гIолиласул-ян гьудулалда къвал бана.",
        "Йохъ. Дун ячIун йиго гьасул бицине,-ян сураталда кьварун килищ тункана Заремаца-жакъа бицинчIони, дида киданиги кIвезе гьечIо дуе ракI рагьизе...",
        "Вай, гьабго щиб гIаламат?! Гьасул, гьасул... Рокьицин гурищ дур дир росасухъ ккараб?",
        "Батизе бегьула...",
        "Щибилая? БичIчIизабе дида. - Заремал берал кенчIана.",
        "Дица бицина, кинабго бицина... Амма бокьун гьечIо гьесда дун гьаний ятизе.",
        "Гьев сапаралъ ана. Дун гIенеккун йиго-ян цIорораб кIалъай гьабуна Заираца.",
        "РакIалда бугищ дур абурасулгун дуца дир лъай-хъвай гьабураб къо? Нилъ гIодор чIун рукIана кафеялда, ХIажимурадица цадахъ вачун вачIарав гьесул вацгIал ГIамир вачIун вукIана дун йихьизелъун ва нижер кIиязулго данде ккезабизелъун... Амма кинабго ккезе бегьулареб хIалалъ, мекъса ккана... Дур абурав... ХIажимурад гьеб къоялдаса нахъе дида хадув чIана. Гьес нух толеб букIинчIо дие: я хIалтIуде, я цониги къваригIелалъ къватIие яхъунелъул. Нужер бертин гьабилалде кIиго анкьалъ цебе... тIаса лъугьа... - Зарема юцIцIун чIана гьудулалъул кIаркьабазда кенчIолел магIил гарал рихьидал.",
        "Гьес дун битIахъего абуни, гъоркье рехана рокьул гIемерго бициналъ, хадув чIеялъ... ХIажимурадица абуна мун цинги хадуй гIодой йиччалин ва бусурманчиясул кIиго чIужу йикIин гьукъараб пиша гурилан... Нижеца магьари лъуна... Дун разилъана нужер гIумруялда рагIадлъун, дуда чIалгIиндал рекIелгъеялъе гьев вуссунеб чIинкIиллъилъун йикIине... - гьаб нухалда Зарема лъугьана синкъиялда гIодизе- Дун тохтурасухъе ун йикIана...",
        "Щибилая? Щай?! Мун ХIажимурадидасан лъимадейищ йигей?!",
        "Дие кинабго гьадин ккезе бокьун букIинчIо... TIaca лъугьа дидаса, бегьулеб батани...",
        "Цеберокъосан бихьинчиясул гьаракь бахъиндал, макьидаса рорчIизарурал гIадин лъугьана кIияйго гьудул циндаго.",
        "Дун вуссана, хирияй!",
        "ХIажимурад жаниве лъугьана.",
        "Ва, нужее ккараб щиб? ГIодиялъул рахъалъ къецалцин гурищ кIиялъго гьаб нухалда гIуцIарал? Нужее щиб?",
        "Щибха букIинеб, дуца нижер кIиязулго гIумру хвезаби гурого, тIокIаб батIияб къварилъи гьечIо!- ян яхI гьабизе кIвечIо Заирада- Щиб, дир бищун лъикIай гьудулаллъулгун балъгояб магьариги лъун, ниж кIиялго «гурин, цо мун йокьулин»- дун, «хъизан йиччан телин яхI бахъеян»- Зарема махсароде кквезейищ дуда ракIалде букIараб, хIалихьат?!",
        "Дур махсаройищ гьеб, чIужу?",
        "Бице дида! Щиб бугеб дур дир гьудулалъулгун. Бице...",
        "Дуе битIараб лъазе бокьун буго? Уйищ?",
        "У...",
        "ГIенеккеха, гьедин батани! Дида гьудулзабаз цебего абулеб букIана гьай дур гьудулалдаса мун цIунеян. Квешаб гIамалалъул тIадагьаб хьвадиялъул гIадан йигин гьаян абулеб букIана дида божарал чагIаз... Гьанже бихьулищ, жахIдаялъ нилъер берцинаб хъизан биххизабизе ячIун йигей...",
        "Гьас бицунеб щиб! Зарема, кье жаваб...",
        "Заремада лъалеб букIана росасул ракIчIезабулеб хабаралда Заира божулейлъи... МагIица беркIалги чурулаго, гьезул рокъоса къватIие лъутизе гIамал гьабуна гьелъ. НуцIа данде бачунелъул, гьей балагьана ХIажимурадил бадие жание. «Дие мун йокьула»- ян абулеб лахIзаталъ гIадин недегьлъигун балагьун чIана гьев гьалъухъги. Гьел гьалъул къисмат бигъинабурал чIегIербераз гьаб нухалдаги аскIое цIалей, къосинаюлей йикIана гIолилай. Амма гьай тIуркIун, болъодаса гъоркье лъутана. «Цониги машинаялде гъоркье кIанцIе! Дуе хIажат гьечIо гьаб хиянатаб, я рокьи, я гьудуллъи гьечIеб гIумру»- ян пикраби женжедилел рукIана гьелъул ботIролъ... Тормозалъул къирщ-къирщи, машина бачунесул хIинкъиялъ чIваркьарал берал. Заремае щибго зарал ккечIо, дагьалъ йихха-хочи гурони. Хвелалъеги мустахIикъай гьечIо хиянатчIужу...».",
        "Бащдаб лъагIалидасан Заремаца яс гьаюла. Операциялдаса хадуб лъимералъул эбел цIакъ захIматаб ахIвал-хIалалда йикIана. Тохтурзабаз гьелъие чIаго хутIизе гьитIинабниги божел кьолеб букIинчIо. Гьеб кинабго рагIарай Заремаца жиндир цо йикIарай гьудулалъухъе, хIалицаго гIадин мухъал херхуна:",
        "«Хирияй гьудул... Лъала, дур бадий дун йиго гьересияй хиянатчIужу... БукIаниги... Бищунго цIакъ дун хIинкъун йикIана нилъер гьудуллъи хвелилан... Эбелалда лъаларо я дир гьересимагьариялъул, я ясалъул хIакъалъулъ, тохтурзабазги бицунаро... ТIалаб гьабе дир ясалъул, гьарула... Дир тIокIаб кумек гьаризе бакI гьечIо. Бице гьелъие цо-цониги дир хIакъалъулъ, цIуне ХIажимурад... ТалихI кьеги нужее, къо-мех лъикI».",
        "... Зарема ахирисеб сапаралде нухда регIулел рукIана гIицIго дагьа-макъалго гIагарлъиялъул чагIи. Киналго ракI гурхIун рукIана гьеб бухIараб хвелалда, цо-цояз балъго цоцаздехун абулеб букIана: «Хвейго лъикI гьай пакъиралъе, гьеб рогьо-ничалда йикIинегIан»- илан. ГIицIго гIолохъанчIужуялъул эбел йикIана: «ГIумруялъ унтичIей дир яс тохтурзабаз чIвана. Щуго соналъ цебе жийго жиндаго чIун гIумру гьабизе ун йикIинчIеяни, дида хвасар гьайизе кIвезе йикIана дир тIогьол бахIарай!»- илан чIвадилей...",
        "Хунзахъа Камилилай.",
        "Зодор ругел цIцIаназе, хIорде рачун, цIам кьурав",
        "Авария",
        "(Маргьуяб къиса)",
        "ТIоцебесеб каву. ГIакълумагIарда бугеб Лъайдулхъала",
        "Хьалбал ччукIкIизегIан буснив геверганхъданиги, Найихъанил ЦIвайихъаниде макьу щолеб букIинчIо. Махлукъаталъул ургъалабаз цIанкун цIун букIана гьев машгьарав гIалимчиясул гIадалнах. Бищунго ЦIвайихъан тIадчIараб рахъ астрономия букIаниги, дунял-гIаламалъул батIи-батIиял балъголъабазда гъорлъе ваккарав, гъваридаб лъайгун бичIчIиялъул чи вукIана гьев. Кьурулъ бикIун гьабун букIана гьес зодил мацI лъазабулеб рукъ (обсерватория). Гьебго нохъода букIана миллиардал тIахьал жанир ругеб электронияб библиотека, гIалимчиясул ва гьесул махщелцоязул рукъзал. Гьенибго гIумру гьабулаан гьезул руччаби-лъималазги. ЦIакъго лъикIилан ккани, тира-сверизе къватIиреги унаан гьел.",
        "ГIакълумугIрул тIогьиб эхетараб гIатIидаб Чаранкьурулъ буго магIарулазул гIалимзабазул шагьар – Лъайдулхъала. ХIикматаб хъала буго гьеб. РагIа-ракьанде щун гьелъул сипат-сурат гьабизе ккани, я къалам, я щакъи, я бищунго къуватал компьютеразул «гIадалнах» сунтIизе гIеларо. Дагьа-дагьабккун бажарухъе цебечIезабила гьеб тамашаяб шагьаралъул тIабигIат-гIамал. ЦIакъго хIалккарабго, гьенир ругел гIалимзабазе кантIизариял гьарула ГIакълумегIералъги Чаранкьуруялъги. МагIарулазул гIундул цIунцIудичIого рукIине, щурун малъула гьез гIалимзабазда лъалареб жо.",
        "Кьурулъ гIанлъун гьарурал, бицатаб цIер ккурал гордаздехун валагьана кватIараб сардилъ ЦIвайихъан. МоцIги гьечIеб, зирхун роцIцIараб сордо бугоан къватIиб. Хасаб пульталда ишаракилищги чIван, цояб гордал цIер хьибилалде харцIана Найихъанилас. Роол заман букIаниги, цIорораб, ралъдал матIуялдаса микьазарго натIалъ эхеде араб ГIукълумегIералъул лазатаб квач гьулчун бачIана цIех-рехчиясул рокъобе. ГIарахъмагIардаса лъаларо, ГIадалла-шух-гел-магIардаса лъаларо, Кьили-магIардаса лъаларо, цо къамартIаб гьури речIчIана ЦIвайихъанида.",
        "МагIаруллъиялдаса зодобе буссинабуна гIалимчияс балагьи. ГIажаибго берцинго, цо батIияб гугьаргун ва тIадегIанлъигун бихьана гьесда космос. БотIролъ жендизе лъугьарал аза-азар пикрабаз хIалхьи течIев ЦIвайихъан зодил дурнавазухъе (телескопалъухъе) хъетана. Гьел дурнабазухъан валагьун, сардил зоб хъирщизе лъугьана Найихъанилав. ХIикмалъиялда жаниб – хIикмалъи, балъголъиялда нахъа – балъголъи, рагьизе захIматал, рагьанагIан цIи-цIиял рагьизе гъира базабулел зодил каваби… Бакъудаса гIезегIан рикIкIад бугеб цоги цIваялда гIагарлъухъ, батIияб галактикаялда цо гIажаибаб планетаялда бер речIчIана ЦIвайихъанил. Зодил дурнавазул бугебги гьечIебги бажариги хIалтIизабун, гьеб планета кIодого бихьулеб куц гьабуна гIалимчияс. МугIрулги руго, гIатIилъабиги руго, гIоралги руго, ралъадалги руго… Валагьун гIорцIуларого вукIана Найихъанилав.",
        "Жинда батараб цIияб планетаялдаса вохарав ЦIвайихъан цо лахIзаталда хаган хутIана: магIарулазул миллияб ретIел ретIарал гIадамаз гIумру гьабулеб бугоан гьениб. ЛъикI гьабун валагьидал, цо хъизан магIарул гIатIахинкIазда ва гьанада кьабулел рихьана. Зодил дурнавазул хасаб гIекги цIан, гьез бицунелъухъ гIенеккидал, бацIцIадаб болмацIалда кIалъалел ругоан. Гьезул рукъалъул къеда чIвараб игIланалда хъван букIана: «Аваразул калам, гьелъул камиллъи!» - абун. Гьебги магIарулазул хасаб алфавиталда бугоан. Тепси-сурпаялда нахъа гара-чIварулезул хабаралдасан лъана ЦIвайихъанида гьенир кинал рагIаби хъван ругелали. Кванан лъугIидал, батIи-батIиял суалазда тIасан гара-чIваризе журана цIирагьараб планетаялъул гIадамал. Гьезул накъиталдасан ЦIвайихъанида бичIчIана жинда батараб планетаялде цIар Авария кколеблъи ва гьениб магIарулаз гIумру-яшав гьабун букIин. Венера, Марс, Меркурий. Юпитер, Сатурн, Нептун, Плутон гIадал, Дунялалъул чагIаз, румазул хъанчазул росун, лъурал цIараздаса, жалго планетаялъул хважаинзабаз абулеб цIар тей лъикIаб букIинилан, ЦIвайихъаница зодил картаялде босана цIияб планета - Авария. Гьеб батиялдаса вохарав гьес, гIодовги чIун гIатIалхинкIалги гьанги квана, цадахъ гьагIуги ххуна, тIаде мучаридул гьалунлъимги гьекъана.",
        "ГIумархIажие",
        "Бихъунищ кечI рехилеб?",
        "– Гьеб цIализе чи гьечIо.",
        "Бекилищ дица шиша?",
        "– Щивгун цадахъ гьекъелеб?",
        "Гьури пулеб бугеб куц,",
        "РикIкIад щобазда гIазу,",
        "– Шахтаманов, щай дуца",
        "Гьаб МахIачхъала тараб?",
        "Дида дандчIвалел руго",
        "ЛъугьинчIел гIакъилзаби:",
        "Я гIемерал гьекъарал,",
        "Я щибниги гьекъечIел.",
        "Гьезда цадахъ гьекъараб",
        "ГIаракъидал багьа – лъим,",
        "– ГIумархIажи, щай дуца",
        "Гьаб МахIачхъала тараб?",
        "Рихьула щибаб цололъ",
        "Цересел хIакимзаби,",
        "Жал рукIараб мехалда",
        "БукIараб лъикIин абун.",
        "Гьал рукIараб замана",
        "Дида гIумруялъ лъачIо,",
        "– ГIумархIажи, огь, щайтIан,",
        "Щай МахIачхъала тараб?",
        "ДахIадаевасул къватI,",
        "Ермошкингун цолъулеб,",
        "Цо цололъ кIияздаго",
        "Лъалей гIадан дандчIвана.",
        "Гьелъ берзул симис къотIун",
        "Духъе битIеян кьуна...",
        "Бице щай, Шахтаманов,",
        "Дуца гьаб шагьар тараб?",
        "Унго мун къечон гьечIищ,",
        "КочIохъангун лълъарахъан,",
        "Къаралазул иццазухъ,",
        "Аваразул бакъназухъ?",
        "Каспи хIикмалъун буго...",
        "Щуабилеб дур тIала...",
        "Шахтаманов, щай дуца",
        "Тараб гьеб МахIачхъала?",
        "Поездал, самолетал",
        "РачIунилан пайда щиб,",
        "Гьезда данде чIваларо,",
        "Гьел нуха регIуларо.",
        "Дица бокал бекана,",
        "Дица шигIру бихъана...",
        "Шахтаманов, щай дуца",
        "Гьаб МахIачхъала тараб?",
        "Гьабищ доб Ахир-заман?",
        "Гьабищ доб ахир заман",
        "Зулмуялъ дунял цIураб,",
        "ГIорцIиялъул балагьалъ",
        "ГIалам гьалаг гьабураб.",
        "НигIмат гIемерлъанагIан",
        "ГIадамал гIассилъараб,",
        "ГIелму цебе тIунагIан",
        "ГIаданлъи нахъе ккараб.",
        "Рукъзал кIодолъанагIан",
        "Лъимал жанир дагьлъараб,",
        "Рикъзи цIикIкIун щванагIан",
        "Щукруго гьабулареб.",
        "Гьабищ доб ахир заман",
        "Гьудул-тушман лъалареб,",
        "Тамашалъи гьабизе",
        "Щибго нахъе хутIичIеб.",
        "ГIарац хиралъанагIан",
        "Хиялал учузлъараб,",
        "Нухал гIатIилъанагIан",
        "РекIелъ бакI къварилъараб.",
        "Гьабищ доб ахир заман",
        "Аманат тIобитIизе,",
        "Умматалда гIадамал",
        "ГIажаибго тIагIараб.",
        "Щивав чи бечелъизе",
        "Учузго гIедегIараб,",
        "Дару гьечIел унтаби",
        "Дунялалда раккараб.",
        "Гьабищ доб ахир заман",
        "Хвезе рукIин кIочараб,",
        "Хириял ишазулъцин",
        "Хиянат загьирлъараб.",
        "Эбел-инсуде кверал",
        "Лъималаца рорхараб.",
        "Лъади, рокъов росги тун,",
        "Сапаралде хьвадулеб.",
        "Гьабищ доб ахир заман",
        "Аллагьасе гIолойин,",
        "ГIадамазда бихьизе",
        "ГIамал чияс гьабулеб.",
        "РетIел берцинлъанагIан",
        "ТIабигIат сурукълъараб,",
        "Манзилал къокълъанагIан",
        "Къимат чиясул хвараб.",
        "Шварабищ ахир заман,",
        "Щивас напсин ахIулеб,",
        "ХIайваназул хасият",
        "Инсанасулъ тIатараб.",
        "РитIухълъи къваригIарал",
        "Къанабазукь тIупараб,",
        "ТIекълъиялъе хIелулел",
        "ХIакимлъуде рахараб.",
        "Бокьанщинаб гьабулеб",
        "Гьурмадул нич биххараб,",
        "Гьабищ доб ахир заман",
        "Ахирги тIаде щвараб?",
        "Маг1арул рух1ияб адабият бакки ва гьелъул цебет1ей",
        "Маг1арухъе Бакъбаккул  адабият бач1ине байбихьана  диналда цадахъ.  Тарихчаг1аз Дагъистаналда дин щулалъиялъе ва  Ислам камиллъиялъе г1арабаз гьабураб х1алт1ул бищун к1вар бугеблъун бихьизабулеб буго, гьезул даг1ват, ай исламалъул къанунал лъазари ва шариг1ат малъизе гьабураб  х1алт1и.",
        "Маг1арул адабияталъул т1оцебе анализ гьабурав, ва гьеб лъазабиялда т1ад г1емераб х1алт1и гьабурав г1алимчи Мух1амадов Бадавица хъвалеб буго исламалда цадахъ Дагъистаналде бач1араб г1араб адабияталъ маг1арул адабият нахъе къазабизе лъугьун бук1анила ва цо хасаб заманалда халкъияб адабиятги (фольклор)  рух1ияб адабиятги бет1ерлъи гьабиялъе къеркьолелги рук1анилан. Гьесул бихьизабиялда рекъон, рух1ияб адабияталъ, маг1арул фольклоралъул элементалги къабул гьарун, бижун бач1ун буго жибго жиндаго ч1араб динияб адабият. Мух1амадовасул пикру цо рахъалъ бит1арабги буго, амма т1убанго гьединаб дандеч1ей адабияталда бук1анин абизе к1веларо. Г1араб мац1 ва адабият маг1арухъ т1ибит1иялъе к1вар бугеб ишлъун ккана г1арабазул хъизанал муг1рузде гочун рач1инги.",
        "…Дол гIадамаз  бачIана хъвай-хъвагIай, мацI, адабият, кинабго исламалда борцараб ва щула гьабураб… Гьелдаса хадубги анцIила анкьабилеб гIасруялде щвезегIанги батIи-батIиял къокъаби, хъизанал рачIунаан Дагъистаналде. Гьезда гьоркьор рукIана мугIалимзаби, дагIватчагIи, суфиял ва гIадатиял гIарабал. Гьебго заманалда маг1аруллъиялдасаги байбихьана мутаг1илзаби г1араб ракьазде ун г1елму ц1ализе. Гьеб киналъулго х1асил бук1ана Xlll-XVll г1асрабазда маг1арухъ г1араб, ай исламияб маданияталъ асар гьаби ва маг1арул г1адатазда гъорлъе шариг1аталъул асар бач1ун, г1алимзабаз кинабго исламалъул кьуч1алде бачин. Маг1арул адабияталъе к1удияб асар ккана Бакъбаккул рахъалъул шаг1ирзабазул т1ахьал ц1алиялъ. Академик Х1. Х1амзатовас хъвалеб буго, мутаг1алимазда гьоркьоб г1араб мац1алда бугеб жудожествияб адабият машгьураб бук1анилан. Т1алаб гьабурав чиясе щолаанила ц1ализе Бакъбаккул шаг1ирзабазул диванал –Абу Нувасил, Абу Таммимил, Ал-Мутанабби, Ал-Маарил, Ибн ал-Фарабил. Гьединго машгьурал рук1анила – Пирдоусил, Хаямил, Низамил, Саг1адил, Х1апизил, Жамиясул, Навоил, Физулил ва цогиги бусурбабазул гьоркьохъел г1асрабазул адабияталъул вакилзабазул шиг1раби ва куч1дул.",
        "Г1алимзабаз жидер ваг1за-насих1ат г1адамаз къабул гьабиялъул мурадалда,  г1араб къаг1идабазда т1аде фольклоралъул къаг1идабиги  х1алт1изаруна исламиял асарал хъваялъулъги. Гьедин т1оцебе бижун бач1ана маг1арул мац1алда рух1ияб абун ц1ар щвараб адабият. Гьеб адабияталда гьоркьоре уна: туркаби, ай шариг1аталъул асарал, марсиятал, мавлидал, мадаих1ал ва цогидалги назмияб къаг1идаялда хъварал асарал. Гьезул г1емерисел маг1арул адабияталда жанире рач1ана, шаг1ирзабаз, г1алимзабаз г1араб адабияталдаса мисал босун. Авалалда г1иц1го таржамаби рук1ун ратизеги рес буго. Дагъистаналда нахъе ц1унун хут1арал г1араб т1ахьазда гьоркьор ц1акъ г1емер ратула адабалъул ва шиг1рабазул  х1акъалъулъ т1ахьал. Хапизил «Диван», Х1аририясул «Макъамал», Гьиндазул «Калила ва Димна», Саг1адил «Гюлистан», Ас-Сападиясул «Силкул г1айн» ва жеги г1емерал т1олго исламияб халипаталда машгьурал т1ахьаз маг1арул рух1ияб тема баккиялъе хасаб асар гьабуна ва жибго жиндаго ч1араб адабият баккиялъе квербакъана. Хунзахъа Дибир-къадица «Калила ва Димна» ва цогидалги асарал маг1арул мац1алде руссинаруна ва гьеб машгьурлъана маг1арухъ.",
        "Рух1ияб темаялда хъварал асаразул нилъехъе щвараб маг1арул т1оцебесеб тарихияб нуг1 ккола Къудукьа Мусалас (1652-1717) хъвараб гьит1инабго назму.",
        "БухI-бухIараб къехь гIадаб,",
        "КъвакI-къвакIараб дуниял.",
        "Ябагъидул кварида",
        "Багьан чIвараб байтулман.",
        "Гьаниб Мусалас дандекквеялдалъун жиндирго г1умру раг1алде щун бук1иналъул баян гьабулеб буго пашманаб асаралдалъун. Гьединал назмиял асарал жеги рук1ун ратизе рес буго доб заманалъ гьеб гурони нахъе хут1ич1ониги. Хадуб нилъее рагьун рач1уна Г1аймакиса Абубакарил (хв. 1790с.) ва Кудалиса Х1асанил (хв. 1795с.) туркаби. Гьев лъабавго г1алим маг1арул рух1ияб адабияталъул кьуч1 т1амурал шаг1ирзаби руго. Гьезда хадур киназдего г1унт1ун маг1арул г1алимзабаз насих1атиял асарал хъвана шиг1рияб къаг1идаялда, ай ругьунаб х1алалъ гьижабиги рекъезарун. Гьелдаго цадахъ цебет1олеб бук1ана г1араб мац1 ва г1елму. Г1емерисел г1алимзаби рук1ана рахьдал мац1алда рух1ияб адабияталъе кьуч1 т1амурал шаг1ирзабиги. «Машгьурал исламалъул г1алимзабазул ц1аразул сиях1 гьабуни, XVII г1асруялдаса жакъа къоялде щвезег1ан гьезда гьоркьов ватиларо диналъул темаялда цо чанго шиг1рияб асар хъвач1ев г1алимчи. Гьез гьеб к1вар кьеялъе г1иллаги бук1ана г1адамазул иман щула гьабиялда т1ад х1алт1и, бищунго кири к1удияб ва бищунго бусурманчиясе берцинаб, рекъараб иш бук1ин. Гьеб адабият бук1ана диналда бухьараб, ва асарал хъвалел г1адамал рук1ана къадру бугел, халкъалъ жидер церехъабилъун тарал. Гьелъулъ бук1ана х1асил ва гьоркьоса къот1ич1еб цебет1ей. Жамг1ияталда гьоркьор кколел хиса-басиязухъ балагьич1ого, заман хисаниги, гьеб адабият хисич1о. Ваг1заби рук1ана халкъ исламалде ах1иялъул аслияб къаг1идалъун». Гьезул дагьаб бугониги шиг1рияб ирс нахъе хут1ун буго ва нилъеца жакъаги пайда босула гьелдаса (Г1аймакиса Абубакар, Кудалиса Х1асан, Инхоса Г1али-х1ажи, Г1ободаса Сиражудин, Миякьоса Г1умар-х1ажи, Багинуса Шуг1айб-апанди, Г1урадаса Удурат, Г1ахьалч1иса Муртазаг1али-х1ажияв, Шуланиса Исмаг1ил ва цогидалги).",
        "Дагь-дагь ккун адабият щулалъана ва, заманго инелде, рух1ияб адабият абураб ц1аралда гъоркь нилъеца к1вар кьолеб х1алалде бач1ана. Академик Х1. Х1амзатовас хъвалеб буго: «Жакъа «рух1ияб адабият» абун нилъеца рехсолеб адабият ккола, т1убанго эстетикияб ва художествияб хъулухъ гьабулеб ва диналъул тарихиябгун философияб буголъи загьир гьабулеб, диниял асарал (Мух1амад аварагасул г1умру, асх1абзабазул, мазгьабалъул ва диналъул церехъабазул, диналъул аслабазул х1акъалъулъ биценал ва гь.ц.) шиг1риял кьуч1азда лъей».",
        "Г1аймакиса Абубакарица (1711-17910) ва Кудалиса Х1асаница (1718-1795) халкъалде ваг1заби х1исабалда хъварал назмаби жакъа къоялъги машгьурал руго. Гьезул берцинаб насих1атияб мац1ги, инсуца лъималазе г1адин ургъел батун, лъик1 рук1ине бокьун бицунеб раг1иги, киналго заманабазе рекъана ва маг1арул рух1ияб адабияталъул кьуч1да бегана.",
        "Масала:",
        "… Эбел-эмен рази гьаре, вацал яцал г1ат1ид гьаре,",
        "Цогидазе лъик1лъи гьабе, ахир лъик1лъи бегьала дуй…",
        "( Г1аймакиса Абубакар)",
        "Яги:",
        "… Боц1и ц1ик1к1ун, мехтарав вигьинего к1оларо,",
        "Цо макъамалъ ч1ух1арав чияхъ валагьуларо.",
        "Заманаялъ квегъич1ев г1одове вуссунаро,",
        "Щибго пикруго гьеч1ев гьалмагълъуму гьавуге…",
        "(Кудалиса Х1асан)",
        "Гьезул мисалалда х1алт1ана X1X –абилеб г1асруялъул авалалда рук1арал Хунзахъа Дибир-къади, Гьарак1униса Саг1ид ва цогидалги г1алимзаби.",
        "Маг1арул мацI камил гьабиялда ва цоги мацIал малъиялда тIад гьарурал Дибир-къадил хIалтIаби руго магIарул гIелмабазда гъорлъ бищунго нек1сиял. Гьес гьарун рукIана магIарул ва азербайжан, магIарул ва тум, магIарул ва гуржи гьитIиналго къамусал (словарал). Гьел хIалтIаби нахъе хутIун гьечIо. КIиго ва лъабго мацIалъул лугъатал гIуцIи  букIана цIакъ кIвар бугеб ва жамгIияталъе хIажатаб хIалтIи. Гьев магIарул г1алимчияс г1уц1ана гIараб, парс ва турк мацIазул лугъатал. Дол соназ цIакъ машгьураб букIана гьеб хIалтIи. Щай абуни гIараб мацI лъалел мутагIилзабазе рес кьолеб букIана бакъбаккул ислам гIелмуялдаса, адабияталдаса пайда босизе. Гьеб буго бергьун кIудияб махщалдида ва халкъалъе гьелъул бугеб ва хIажалъи бихьун гьабураб хIалтIи. Долдаса нахъе маг1арул рухIияб ва дунявияб адабияталъе  Бакъбаккул ракьазда бук1араб цебе тIураб адабияталъ к1удияб асар гьабуна. Хасаб кIвар кьолаан Дибир-къадица гIелму малъиялъул къагIидаби камил гьариялдеги. Гьесул руго лъималазе мацI малъизе хъварал хIалтIабиги: «Тибян ал-лисан ли тагIлим ас-сибян», («Лъималазе малъизе мацIалъул баян»). Гьединго: «МажмугI ал-лугъат» («МацIазул мажмугI») абураб  парс ва турк словарь буго Жиндирго хIалтIабазулъ Дибир-къадица, пуланаб мисал ва рехсараб иш, далил х1ужа босараб бакI бихьизабун (накълу), камил гьабун буго. Гьелъги батила хIалтIи рагIа-ракьанде щвараб, мухIканаб, тIад калам гьечIеб бугеб.",
        "Цоги Дибир-къадил буго, «ТIалтIиясул насихIатал» абун гьанжесел гIалимзабаз цIар лъураб асар. (ТIалтIияв абун хъван буго Дибир-къадица жиндирго хIалтIабазда гъоркь. Гьелъул магIна буго Хунзахъ ТIалтIа авалалдаса абураб. Гьеб авалги буго ханзабиги рукIараб, росдал (хIатта Аваристаналъулго) Бол-мажгитги букIараб машгьураб бакI). Гьеб асаралда гIумруги лъарав, дунялги бихьарав, хIалбихьиги бугев авторас гьарулел руго насихIатал иман камил гьабиялда, Аллагьасул рахIму-цIобалде хьулалда,   ритIухълъиялда рукIине ккеялда хурхун. Къуръаналдаса аятал, хIадисал рачун хъварал гьесул насихIатал, асараб бечедаб рух1ияьб хазиналъун лъугьана  магIарулазе.",
        "Дибир-къадил художествиял асаразда гьоркьоб хасаб бак1 ккола ГIумма-хан (1761–1801с.с.) хвеялде гьабураб поэма-марсият.",
        "Гьеб марсияталда ГIумма-хан вихьизавулев вуго ритIухъав, лебалав, сахаватав чилъун. ХIатта, рагъул сапараздаги гьес низам цIуни ва зулму биччангутIиги бихьизабулеб буго. ГIумма-ханил хвел  магIаруллъиялъе к1удияб ками бук1анин абулеб пикру буго асаралда аслияблъун. Аваристан цолъизабун гьеб гучаб пачалихълъун гьабизе дос кьураб кIваралъеги бахъараб жигаралъеги кьун буго мустахIикъаб къимат.",
        "Маг1арул адабияталда жаниб Г1умма-ханасе сайигъат гьабураб Дибир-къадил поэма-марсият ккола т1оцебесеб раг1а-ракьанде щвараб, камилаб асар. Гьеб байбихьулеб буго Т1адег1анав Аллагьасе рецц гьабиялдаса, хадуб бицунеб буго поэмаялъул багьадурасул гьунарал, гьес умматалъе гьабураб пайдаялъул, сверухъ ругел ракьазул бут1руз гьесул гьабулеб бук1араб адаб-х1урматалъул, жиндирго халкъалъе гьесул бук1араб бербалагьи-гурх1елалъул х1акъалъулъ",
        "…..Бихьухъе тушманзаби жал гьесдаса х1инкъана,",
        "К1удиял гьесул къасдал гьесул к1варлъун рук1ана.",
        "Чан ч1ух1араб ракьалде гьес гьужумал гьарурал,",
        "Гьел ракьазда щулиял хъулби киг1ан росарал?",
        "Мулкал жидер г1ат1идал, къосарал тушманзаби",
        "Киг1ан г1емер мерхьарал гьесул аскарул чуяз?",
        "Дудалъун рак1 къварилъун, к1анц1изе бак1 т1аг1арал",
        "Т1ад кверлъун рекъон тезе киг1ан мун къач1адарав?",
        "Ахиралдаги Т1адег1анав Аллагьасда гьарулеб буго авторас, мунагьал чури т1алаб гьабун ва хьулалги загьир гьарулел руго Г1умма-хан лъик1ав чи вук1иналдалъун досие алжан насиблъиялда:",
        "….Я, дир Аллагь, мун вуго гьоболасе х1урматав,",
        "Гьав нижер гьобол вуго, гурх1елалде хьул буго.",
        "Г1адамазул бищунго сахаватав вук1анин,",
        "Сахаватал рук1унеб алжан кье дуца гьесий.",
        "Бах1арчияв вук1ана, гьал халкъал нуг1зал руго,",
        "Рокьаралгун данделъун гьенивги гьев вук1ина.",
        "Х1елму бугев, сабурав, нечаравги вук1ана,",
        "Я, т1адег1анав Аллагь, мун гурх1агиха гьесда.",
        "Т1алт1ияс гьаб марсият  халат гьабун бицана,",
        "Цебе Дудасан гьесий г1ат1илъиги бук1ана……",
        "Дибир-къадил адабияб ирслъул жанразул хал гьабидал гьениб буго марсиятги, поэмаги, назмуги, туркиги, шиг1руги. Художествиял асаразул г1емерисел г1араб мац1алда ругониги г1ажамалъ хъваралги гьезда гьоркьор ратулел руго.",
        "Художествияб адабияталда цадахъ Дибир-къадица цебетIезабуна доб заманалда цIакъ кIвар букIараб гIажам хъвай-хъвагIай. Гьес хъвана гIемерал тIахьал. БатIи-батIияб къагIидаялъ (насх, настIаликъ, шекаст) хъварал гьесул нусхаби нахъе руго жегиги.  Хвана Дибир-къади 1817-абилеб соналъ. Гьесул хоб бугеб бакI лъалеб гьечIо.",
        "Дибир-къадил заманаялда маг1арухъ г1умру гьабун вук1ана машгьурав г1алимчи, лъабавго имамасул (Гъазимух1амад, Х1амзат, Шамил) муг1алим, Гьарак1униса Саг1ид (1863\\4- 1834). Г1емерал асарал гьеч1о нилъехъе щварал, амма адабияталъул кьуч1 лъурал асарал руго гьесул. Гьарак1униса Саг1идица живго хвелалде хъван буго:",
        "Метер ине къасд буго,",
        "Къокъине хиял буго;",
        "Доба гъелареб рек1ел,",
        "Анибго ургъел буго.",
        "Росу тезе ккун буго,",
        "Сапар г1агарлъун буго,",
        "Рокьарал гъудулзаби",
        "Тезе зах1малъун буго...",
        "Хабалъ вугев дун пакъир",
        "Киг1андай къварилъила.",
        "Рак1 гъолеб къо аниб тун",
        "Керен киндай турила.",
        "Саг1идица т1оцебе авар адабияталда хъвана элегия «Х1амихъ маг1у» -абураб.",
        "Нижер х1ама хванилан,",
        "Хабаб цояс бициндал,",
        "Бак1ал гьирал г1адинал",
        "Пашманлъаби рач1ана.",
        "Гьаб г1ат1идаб дуниял,",
        "Дие гьеб къварилъана.",
        "Гьекъолел жал кьог1лъана,",
        "Кьураб сабру бак1лъана.",
        "Аслияб къаг1идаялда гьел шаг1ирзабазул асарал дидактикиял насих1атал рук1ана. Дунялалъул дагьлъи ва хехго т1аса ин бихьизабулеб буго ва гьелдалъун ахираталде къач1азе ккеялде гьесизарулел мурад бугел. Г1алимзабаз шиг1рабаздалъун насих1ат гьабулеб бук1ана х1алкъ шарг1ияб нухде ах1иялъе, гьезул к1вар буссун бугоан, г1адатал хисун исламалъул кьуч1алда г1умру гьабиялде.",
        "Шариг1аталда данде кколарел г1адатал халкъалда жанир жеги гучалда рук1ана ва, киг1ан г1алимзабаз ваг1заби гьаруниги, бук1ине кколеб х1асил кьеч1олъиялъ, гьел (г1адатал) т1аг1инариялде данде ва цоги к1вар бугел г1емерал г1иллабаздалъун, гъазават лъазабуна XIX г1асруялъул авалалда маг1арухъ диниял церехъабаз. Т1оцебе г1адатазда дандерахъин загьир гьабуна Гъазимух1амад имамасул нухмалъиялда гъоркь Генуб росдал жамаг1аталъ. Гьез цо къоялъ гьабураб х1укмуялда рекъон, росураг1алде росун г1адатал хъварал т1ахьал рух1ана.",
        "Дагъистаналъул т1оцевесев имам, Гъазимух1амад гьавуна Генуб росулъ 1794 (1795) соналда. Инсул рахъалдасан гьев кколев вуго Г1урадаса г1алим Ибрагьим-х1ажиясул наслуялъул чи.  Гъазимух1амадил умумузул чанго наслу бук1ана г1алимзабилъун. Гьесул эмен г1елму ц1аларав чи вук1аниги, гьелда рекъараб г1амал гьеч1ев вук1ун вуго. Кверда махщел бугев гьес тунк1азе хъундагъал гьарулаан. Гьит1инаб мехалдасаго Гъазимух1амад ц1алана к1удияв эмен Исмаг1илида цеве. Гьелдаса хадув Гъазимух1амад ана Унсоколове Гъазимух1амад абулев г1алимасда цеве ц1ализе. (Гьениве гьесда хадув Шамилги вач1уна). Хадув к1иялго ц1алула Рихьуниса Х1ажимух1амадихъ, Х1ариколоса Лачиниласухъ, Г1орот1аса Х1ажиясухъ, ва Гьарак1униса Саг1идихъ ва гь.ц. . Кинабниги анц1ила к1иго соналъ ц1алана гьев к1иявго ва гъваридаб лъай щун буго исламиял г1елмабазул. Гьев ц1алун вуго Генув, Хъаранив, Унсоколов, Ч1ик1ав, Индиралда, Таргъуялда, Гьарак1унив, ва цоги росабалъ.",
        "Гьит1инго г1елмуялда г1амал рекъарав, шарг1алъ малъухъе хьвадулев Гъазимух1амадие инсул пишаги рек1ее г1олароан. Инсуца жиндирго раг1и г1адахъ босич1еб мехалъ, Гъазимух1амад т1ок1ав эв вихьулеб бак1алде вач1инарилан, гьедун, росулъа къват1иве уна, г1елму ц1ализе нияталда. Амма, кват1ич1ого эмен хванилан хабарги бач1ун нахъвуссуна ва эменги вукъун анкьго къоялъ хабада Къуръанги ц1алун, ц1идасанго ц1ализе уна. Бицен буго гьесул эмен хвелалде цеве г1агарлъиги бак1арун тавбуги гьабун, рузман сордоялъ накълулъанилан. Цо заманалъ г1елму ц1алиги жибго тун, Гъазимух1амад инсуца малъун бук1араб хъундагъал гьариялде вуссун, росулъго ч1ола. Гьеб мехалъ эбелалъ гьесде г1айиб гьабула, г1елму ц1али гьоркьоб къот1изе тунилан. Ц1идасан къват1иве вахъуна Гъазимух1амадг1елму т1алаб гьабун. Маг1аруллъиялда щив г1алим вугилан раг1ани гьесда цеве ун ц1алулааан Гъази Мух1амад. Бицен буго Ч1ик1ав ц1алун вахъиндал гьесда гьарулеб бук1анила дарсал кьун гъоваго ч1аян. Гъазимух1амадил г1елму-лъаялъул х1акъалъулъ доб мехалда маг1арухъго ц1ар ун бук1ана. Г1умру лъебериде бахиналде Гъазимух1амадида жо малъулев г1алим хут1ун вук1инч1о маг1арухъ. Г1емерал биценал руго гьесул х1акъалъулъ Гьарак1униса Саг1идихъ ц1алулаго. Саг1ид вук1ана доб мехалъ бищунго цевет1урав г1алимчи. Гьесухъе т1олго Дагъистаналдасаго рач1унаан ц1ализе мутаг1илзаби. Рук1инисел имамзаби Гъазимух1амад, Х1амзат, Шамил, Ярагъиялдаса Мух1амад-апанди, Игьалиса Саг1ид, Къарахъа Мух1амад Т1агьир, Гьолокьа Дайитбег, Хваршиса Загъалав, Эндиреялдаса Ташав-х1ажи, Хунзахъа Нурмух1амад-къади, Гъазанущиса Г1абдурах1аман ва жеги цогидалги г1емерал жидеца г1елму т1ибит1иялъеги гъазаваталъеги нахъа бергьараб кумек гьабизе бугел г1алимзаби. Гъазимух1амад ц1алулеб заманалда, гьесде ц1ик1к1ун к1вар кьолеб бук1ун буго Саг1идица. Гьелъ цо-цо мутаг1илзаби рази гьеч1огоги рук1унаанила, жидее дарс ц1ализе щолеб гьеч1илан. Гьеб мехалъ Саг1ид мук1урлъун вуго, Гъазимух1амад дарс ц1ализеян жиндихъеги вач1ун, жиндие эбги ц1алун анин абун. Киве аниги, Гъазимух1амадица жиндирго г1елму бахчун гурого ц1алараб жо загьир гьабун гьеч1о. Лъица гьикъаниги, абулеб бук1ун буго «Жами» абулеб грамматикаялъул т1ехь ц1алулев вугилан.",
        "Ц1алун хадув Гъазимух1амад  вахъуна  къвак1ун шариг1ат ккурав, амру-нагью гьабиялда т1адч1арав, бечедав мискинав, залимав-заг1ипав ват1а гьавич1ого киназдаго рекъараб насих1ат гьабулев г1алимлъун. Гьебго заманалда Дагъистаналда загьирлъула накъшубандияб т1арикъаталъул устар Ярагъиялдаса Мух1амад-апанди ва гьес ижаза кьурав Гъазигъумекиса Жамалудин. Гъазимух1амад цин Жамалудин устарасухъе уна, хадувго –Ярагъиясухъеги. Гьес Гъазимух1амад лъабго къоялъ жиндирго рокъовги тун, т1арикъатги малъун вит1ула нахъе. Гьелдаса хадув Гъазимух1амад г1езег1ан мехалъ халваталда ч1ола. Гьев, Шамилги цадахъ вачун, росдадаса рик1к1ада бугеб «Ракъдал к1к1ал» абулеб бак1алде ун, х1ужрарукъзалги гьарун, жанив ч1ола халваталда, ц1ализе т1ахьалги цадахъ росун. Гьенир жанир гьел рук1аго, гьезухъе зияраталъ рач1уна Ярагъиявги Жамалудин-устарги. Гьелдаса хадув Гъазимух1амадица байбихьана, росабалъ шариг1ат лъун, г1адатал хвезариялде. Т1оцебе жингирго Генуб росулъ лъуна гьес шариг1ат. Кинниги ваг1за-хабаралдалъун иш билълъанхъулареблъи бич1ч1ун, гъазаваталъул хвалчен борхизе ккана шариг1ат лъеялъе г1оло. 1828 соналъул хасалихъе Ярагъиялда Мух1амад-апандияс мажлис г1уц1ана ва лъазе гьабуна гъазават. Ярагъияс киналго эркенал жамаг1атазда, росдал церехъабазда ва къадизабазда лъазе гьабуна гъазаваталъул байрахъ Гъазимух1амадица борхулеб бугеблъи ва гьебго мажлисалда гьев Имамлъунги лъазе гьавуна. Халкъалда гьоркьоб т1ибит1ана имам вахъиналъул х1акъалъулъ хабар ва цо-цо росабалъа вакилзаби рач1ун, гьениб шариг1ат лъезе Гъазимух1амадилгун къот1и гьабуна. Кин бугониги дандеч1аралги камулел рук1инч1о. Гъазимух1амадица росабалъ шариг1ат лъелалде цебе, хъван, цадахъ босун бук1ана «Г1адатазул бет1ергьаби исламалдаса рахъун ккеялъе къуватаб х1ужа» - абураб гьит1инабго мажмуг1. Гьеб т1ехь хъвазе Гъазимух1амад уна Бузнаб абулеб бак1алде, цадахъ эбелалъул вацг1алги вачун, г1емерал т1ахьалги росун, жинцаго хъвалебщинаб жоялъе далилал рехсезе г1оло. Гьеб т1ехьалъул авалалда лъуна гьаб назмуги (къокъ гьабун лъолеб буго):",
        "Иблисалъе как балел г1усатазул цо къокъа",
        "Г1адатазул къанунал къвалакъе ккун ч1ун руго,",
        "Къо бач1ина, Аллагьас, Мух1амадги иблисги",
        "Мах1шаралдеги axlyн, эзул диван гьабулеб.",
        "Имам вук1ана назму-ваг1заялъе пасах1атав чи. Гьаб назмуялдаса бихьулеб буго киг1ан махщалида гьес шиг1рияб коцониб г1елмияб ваг1за  рекъезабун бугебалиги. Гьединаб баянги кьолаго, Гъазимух1амадица байбихьана халкъ шариг1аталде ах1изе. Амма бак1азда ругел т1адчаг1азе рек1ее г1олеб бук1инч1о ц1ияб низам ва байбихьана жеги лъебергог1ан соналъ халатбахъараб Пачаясулаб Россиялъулгун рагъ. Г1алимзабаз бихьизабулеб буго гъазаваталъул соназда Дагъистаналда г1елмуялде к1удияб к1вар кьолеб бук1анин ва киса-кибего мадрасаби х1алт1улел рук1анин. Гьеб бук1ана Аллагьасе г1оло байбихьараб ва дин т1ибит1иялъул нияталда гьабураб х1алт1ул х1асил. Кин бугониги диналда дандеч1ей лъуг1ич1о, жакъа къоялъги (киналго ихтиярал кьун ругин таниги) бихьулебги буго.",
        "Гъазимух1амад-имамас байбихьараб гъазаваталъ маг1арул адабияталдаги ц1ияб гьумер рагьана - г1елмиял темаби, пикраби шиг1рияб къаг1идаялда загьир гьабизе лъугьана. Кинаб бугониги шарг1ияб х1укмуги г1алимас назмуялдалъун баян гьабуна. Гьединго Кавказалъул рагъул соназдаги гьеб лъуг1ун хадубги маг1арухъ т1орит1ун рач1ана гъазваталъул х1акъалъулъ назмабиги. Аслияб куцалда гьел рук1ана зулмуялъул, имамасул ва муридзабазул бах1арчилъиялъул, къо х1ехьеялъул, бусурбабазул иманалъул къвак1иялъул х1акъалъулъ хъварал. Камулел рук1инч1о имам какулелги г1адамал. Яхсялдаса Юсупица хъван бук1ана Шамилил х1аракатчилъи какулеб назму. Гьелда данде Къарахъиса Мух1амад-Т1агьирица хъвана щибаб калимаялде данде шарг1ияб х1укмуги рехсараб  жаваб-назму.",
        "ЮСУПХ1АЖИ:",
        "Шамилил бах1арчилъи, мух1ур лъугьун, т1аг1ана,",
        "Т1олгояз имамилан эсда ц1ар ч1вананиги.",
        "МУХ1АМАДТ1АГЬИР:",
        "Шамилил бах1арчилъи байрахълъун парпадана,",
        "Гьединин имамилан эсда халкъалъ ц1ар ч1вараб.",
        "Къарахъа Мух1ммад-Т1агьир вук1ана ич1го соналъ имам Шамилие мирзалъун хъулухъ гьабурав г1алим. Кавказалъул рагъазул х1акъалъулъ кодоре щварал асаразул бищун камилаб ва мух1канаб буго Къарахъиясул «Барикъату суюф аль жабалийа фи баг1д аль гъазават аш-Шамилийа»- абураб т1ехь. Гьеб гуребги чанги шариг1аталъул баянал кьурал т1ахьал хъвана Къарахъияс.",
        "Х1уригат бахъилелде маг1арухъ г1араб мац1алда т1ирит1ун рук1ана киналго г1елмаби: философия, адабият (поэзия), мант1икъ (логика) ва цогидалги. Гьелъие нуг1лъи гьабула, маг1арул адабияталъул халгьабулаго, гьениб г1араб мац1алда хъвараб адабияталъ г1езег1ан бак1 кквеялъги. Г1араб мац1алда жидерго асарал нахъе тана Г1урадаса Муртазаг1алица (хв 1865с.), Къарахъа Мух1амад-Т1агьирица (1812-1882), Сугъралъа Х1ажи-Мух1амадица (1825-1870), Х1оцоса Нажмудиница (1860-1925), Аргъваниса Пахрудиница (1867-1930), Ч1ик1аса Х1амзат-х1ажица (хв.192?) ва цогидазги. Гьединго маг1арул ва г1араб мац1алда асарал хъвана: Багинуса Шуг1айб-апандияс, Къах1иса Х1асан-апандияс Г1асаса Дибирасул Мух1амадица ва цогидазги. Маг1арул мац1алда асарал нахъе тана г1емерал г1алимзабаз. Диниял аслабазул мажмуг1алги назмияб къаг1идаялда хъвана г1алимзабаз.",
        "Т1оцересел асарал ц1алидал, гьел ратула киналго г1адин диналъул аслаби лъазариялде, г1адамасул хасият лъик1лъизабиялде, ай Къуръан - х1адисалдаса ва свалат салам лъеяв Аварагасул г1умруялдаса росарал темабаздасан хъварал. Гьезда гьоркьор руго: Ч1охъа Г1абдулагь-х1ажиясул «Уммул баян», Г1ободаса Сиражудинил «Бустан Аваристан», Гьигьалъа Х1усайниясул «Манзумат» (назмаби), К1удияб мавлид ва цогидалги. Гьединаб адабият г1арабазда гьоркьобги машгьураб буго.",
        "Дагь-дагьккун г1ат1илъана «рух1ияб» абун ц1ар тараб адабияталъул тематика. XVlll г1асруялда раккана тарихиял темабазда хъварал асарал. Хунзахъа Дибир-къадица (1742-1817) хъвана «Г1умма ханиде»- абураб поэма, Миякьоса Г1умар-х1ажияс (1849-1921) «Аварагзабазул къисаби», Инхоса Г1али-х1ажияс «Макка бахъи», «Дагъистаналъул бах1арзазде» абурал поэмаби. Гьединго маг1арул эпикияб поэзия г1уц1иялъулъ к1вар бугеб бак1 ккола Хьаргабиса Мух1амад Бегица (Бегилас), (1840-1912) ва гьесул хъвадарухъанлъиялъ.",
        "Хъварал асарал т1ирит1иялъе бищунго зах1матаб суал бук1ана кагъат къанаг1аб заман бук1ин ва щибаб т1ехь квералъ хъвазе ккей. Гьедин бугониги г1алимзабаз назмияб рахъалде ц1акъ к1вар кьолеб бук1ана, ва гьез исламалъул кьуч1алда г1уц1ана г1араб ва маг1арул мац1азда адабият. Халкъалда гьоркьоб адабият т1ибит1иялъе ва цебет1еялъе бищун к1вар бугеблъун бук1ана г1ажам алип г1уц1и. Г1ажам хъвай-хъваг1аялъул кумекалдалъун, нахъе ц1унизе бигьалъана ва халкъалда гьоркьор машгьурлъана миллиял авторазул  асарал.          Профессор С. Х1айбуллаевас хъвалеб буго, маг1арул адабияталъул халгьабуни, гьеб XVll г1асруялъул к1иабилеб бащалъиялдаса жакъа къоялде щвезег1ан цебет1олеб бугила гьоркьоса къот1ич1ого. Гьоркьохъел г1асрабазул машгьурал г1алимзаби Г1ободаса Шаг1бан-къади, Г1аймакиса Абубакар, Кудалиса Х1асан, Хунзахъа Дибир-къади г1ажамалъе кьуч1 лъуна ва ва хадусел г1арсабазда г1ажам алип х1алт1изабулеб бук1ана. Г1ажам баккиялъул х1акъалъулъ машгьурав г1алим - тарихчи М.С. Саг1идовас  хъвалеб буго: «Т1оцебе маг1арул раг1аби х1алт1изарун Г1андиса Г1али-Мирзаца (гьавуна 1442\\3) 1485 соналъ хъвараб Г1андуник1 нуцалил васияталда анц1ила анлъго раг1и маг1арул мац1алда бугилан. Гьесдаса хадуб Х1арахьиса Т1айгибица (1563 -1668) дагьабги камил гьабунила г1ажам алипба. Бищунго г1емер х1алт1и г1ажам камил гьабиялъе, гьес бихьизабухъе, гьабун буго Хунзахъа Дибир-къадица (1742 -1817): «…Гьес г1ажам алип камил гьабуна гьаркьилал х1арпазе х1аракаби лъун ц1алулеб х1алалда. Дибир-къадица камил гьабураб г1ажамалдаса маг1арулаз, к1удияб хис-басиго гьабич1ого, пайда босана х1уригатги бахъун замана хисизег1ан. Имаматалъул заманалъ абуни «лълъ» гьаракь бихьизабулеб х1арп т1аде жубана. Дибир-къадица гьеб х1арп цо къаг1идаялда хъван гьеч1оан. Гьеб хъвай-хъваг1аялда т1ад х1алт1изе хасаб комиссия бихьизабун бук1ана имамас. Гьел руго Шамилил муг1алим Х1ариколоса Лаченилав, К1улзебалдаса Г1али ва цогидалги… XX абилеб г1асруялъул авалалда г1ажамалъ ц1акъ г1емерал т1ахьал рахъана Темир–Хан Шура М-М. Мавраевасул басмаханаялда. Г1емерисел гьел т1ахьал рук1ана диналъул темаялда хъварал.  1902 абилеб соналъ Истамбулалда басмаялда бахъун бук1ана Мух1амад Аварагасул (с.г1.в.с.) г1умруялъул х1акъалъулъ бицунеб гьит1инабго т1ехь. Гьеб хъван бук1ана Миякьоса Г1адул вас Г1умарица.",
        "Гьединлъидал нилъеда ч1езабизе к1ола Дибир-къадица бахъараб г1ажам алиф маг1арулазул миллияб хъвай-хъваг1ай бук1ин». Филологиял г1елмабазул доктор Чакар Юсуповалъ хъвалеб буго: «АнцI-анцI соназ Дагъистаналъул гIалимзабазул чанго кьер цIикIкIараб хIаракатчилъигун хIалтIана нилъерго миллияб хъвай-хъвагIай гIуцIиялда тIад. Гьеб гIуцIун хадуб Дагъистаналъул адабият, хасго байбихьуда щулаго бухьараблъун лъугьана рухIанияб, динияб гIумруялда. Гьезулъ загьирлъана хадуб гIараб мацIалда ва миллиял мацIазда гIуцIараб динияб поэзиялъулъ щулалъарал пикрабиги, масъалабиги. Гьеб поэзиялъул аслу-кьучIлъун, байбихьи-аваллъун лъугьана Къуръаналдасаги ва цогидал хириял тIахьаздасаги миллиял мацIазде руссинарун бигьаго бичIчIуледухъ кьурал асарал». Г1ажам бахъи бук1ана маг1арухъ бищунго ц1акъ ислам  дин щула гьабиялъе ккараб кумек. Гьеб алипалда хъвазе байбихьана т1ахьал, ваг1заби, гьездаго цадахъ т1ирит1ана шиг1раби, мавлидал, туркаби ва марсиятал. Г1алимзабаз гьеб рахъалде к1вар кьеялъе г1илла бук1ана пасах1атаб калам, бег1ераб ва г1ужилаб раг1и асар гьабулеблъун бук1ин.",
        "Диниял асарал абун г1емер соназ ц1ализе гьукъун рук1аниги, Инхоса Г1али-х1ажиясулги, Миякьоса Г1умар-х1ажилги ва цогидазулги асарал машгьурал рук1ана халкъалда гьоркьор. Масала, Г1али-х1ажияс динияб адабияталда ц1ияб рух1 лъун, гьеб цебет1еялъе ц1иял нухал рагьана, ругел г1ат1ид гьаруна. Г1али-х1ажияс кьуч1 лъуна мавлидал хъваялъул хасаб къаг1идаялъе: “Жеги маг1арул адабияталда лъалеб бук1инч1еб анц1ила ункъо яги анц1ила анлъго гьижа бугел мухъаздалъун назму хъвай, гьелъ рес кьуна г1одоб биччан, т1адагьго, г1енеккулезда бицунеб хабар бич1ч1иялъе”. Маг1арул мац1алда ругьунал алпазал, дандекквеял, машгьурал фразеологизмал х1алт1изаруна Г1али-х1ажияс жиндирго мавлидазулъ свалат салам лъеяв Мух1амад аварагасул сипат гьабулаго. Гьелъ рес кьуна халкъалда Расуласул сипат бич1ч1иялъе ва рак1алда ч1еялъе. Гьес хъвана къокъал, ах1изе бигьаял мавлидал. Маг1арул адабияталъул классик  шаг1ир, г1алимчи,  исламалъул аслияб, бищун к1вар бугеб т1алаб – даг1ват гьаби жиндир т1олго г1умрудул маг1налъун гьабурав Г1али-х1ажил асарал руго щибаб заманалда рекъарал, щибаб мехалъе данде ккарал, г1асраби аниги, басралъи гьеч1ел. Камилаб маг1арул мац1, г1акъилаб раг1и, г1ужилаб мисал, исламалъул кьуч1 – кинабго махщалида данде бачун буго Г1али-х1ажияс жиндирго асаразда. Гьелъин гьев маг1арул шаг1ирзабазул хадусел наслабазе мисаллъун вугев. Гьес церет1езаруна адабияталъул бат1и-бат1иял жанрал: назму, иллагьияб шиг1ру,  сатира, юмор,  элегия, алпазал ва гьел гурел цогидалги. Г1али-х1ажиясул асараз кумак гьабула исламалъул тарих  свалат салам лъеяв Аварагасул г1умру лъазе. Гьесул «Макка бахъи» абураб поэма буго г1арабазул ракьалда ислам т1ибит1и, рагъуе х1адурлъи, свалат салам лъеяв  Аварагасул  х1алимлъи, сабру, нич – кинабго баян гьабун хъвараб пасих1аб асар. Гьединго Г1али-х1ажиясул поэзиялъулъ бищунго к1вар бугеб бак1 ккола напсалдехун, гьабулеб ваг1за-хит1абаз, инсанасул рух1ияб рахъ цебет1еялде кант1изарулел назмабаз.",
        "Дагъистаналъул халкъияв шаг1ир Мух1амад Ах1мадовас хъвалеб буго: «Анц1ила ич1абилеб г1асруялъул к1иабилеб бащалъи Инхоса Г1али-х1ажиясул гьунаралъул бакъалъ къалъизабураб, «г1акълудул ралъадалъ» бечед гьабураб, рокьул шиг1рабаз пана гьабураб, сатираялъул куч1дуз кант1изабураб, насих1атиял назмабаз заман рагьараб, кицабиял алпазаз даимлъи кьураб буго маг1арул адабияталъе»,- абун. Г1али-х1ажиясул заманалда рух1ияб адабият цебет1езабурал шаг1ирзаби  ккола Геничукьа Х1айдарбег (1829-1873), Ч1охъа Г1абдуллагь-х1ажияв (хв.194?), Багинуса Шуг1айб-апанди (хв. 1909с.), Г1алахъа Х1ажи Х1усен (1843-1916) ва цогидалги. Г1али-х1ажиясдаса хадур рахъарал рух1ияб темаялда хъвадарарал шаг1ирзаби ц1акъ г1емер руго. Гьесдаса хадуб ц1ияб х1ухьел ч1вараб г1адин ч1аголъун, цебет1ун бач1ана маг1арул динияб ва дунявияб адабият. Гьениб хасаб бак1 ккола Миякьоса Г1умар-х1ажи Зияуддиница. Жиндир г1емерисеб г1умру Г1усманияб пачалихъалда т1обит1арав  гьев г1алим ва шайих рахьдал мац1алда хъвадарана ва Эдирнеялда, Истамбулалда, Темир Хан Шураб Мавраевасул басмаханаялда, т1ахьал риччан, маг1арулазухъе щвезаруна. Г1умар-х1ажил г1умруялъул ва динияб х1аракаталъул бицунаго, Муртазаг1алиевас хъвалеб буго, гьес нахъе танила г1араб ва турк мац1азда хъварал камилал г1елмиял асаралги маг1арул мац1алда хъварал пасих1ал, маг1на гъваридал, исламияб диналде халкъалъул рак1 базабулел мавлидалги туркабиги.",
        "Гьединго Г1умар-х1ажил буго «Къисас ан-набия» (Аварагзабазул къисаби) абураб т1оцебе маг1арул мац1алда хъвараб эпикияб асар.  Г1умар-х1ажиясул ирсалъул халгьабидал гьенир г1иц1го диниял  асарал гурони ратулел гьеч1о. Гьелъулъ буго гьесул Инхоса Г1али-х1ажиясдаса бат1алъиги. Г1али-х1ажи адабияталъул классиклъун вуго, Миякьоса Г1умар-х1ажи абуни динияб адабияталъул классиклъун рик1к1ине бегьила.",
        "XX г1асруялъул авалалда маг1арул адабияталда загьирлъана ц1иял ц1арал, жидер рух1ияб ирс халкъалъе хазиналъун ругел. Темир-Хан Шураб М.М. Мавраевасул басмаханаялда къват1ире риччарал т1ахьаз нилъее машгьур гьавуна Г1ободаса Сиражудин (1868-1914). Гьесул адабияб ирс бат1и-бат1иял жанрал хасиятал руго. Жанралъул рахъалъ «Х1осен ч1ваялъул турки» буго эпикияб поэма, мух1канго, свалат салам лъеяв, Аварагасул ясалъул вас ч1ваялъул х1ужа рагьулеб.  Гьесул «Бустан Аваристан» (Аваристаналъул ах) абураб диналъул аслаби баян гьарулеб т1ехь г1емерисеб шиг1рияб къаг1идаялда хъвараб  буго. Гьединго т1арикъаталъул адабал баян гьарулеб Къах1иса Х1асан-апандиясул «Хуласатул адаб» абураб т1ехьги буго жинда жаниб адабалъул малъа-хъваял ругеб, г1емерав чиясе пайда щвараб, т1убанго шиг1рияб къаг1идаялда хъвараб. Гьелго соназ Мавраевасул басмаханаялда х1алт1арав катиб, г1алим Шуланиса Исмаг1илилги (1865-1930) буго бечедаб рух1ияб ирс нахъе ц1унун. Масала, «Аллагьасул парзалъе к1арчанлъун г1умру арав», «Адабул х1укму» ва цогидалги асарал насих1ат г1адин къабул гьарула ц1алдолез.",
        "Гьидалъа Удурат (1850-1921) г1алим, шаг1ир, ваг1из машгьурлъана жиндирго, ай мухъазул ахиралда цого раг1и такрарлъулел  насих1атаздалъун:",
        "Дуниял сапар буго, гlибадат базар буго,",
        "Сагlадат тlокlлъи буго, тlалаб гьечlого буго.",
        "Ватlан ахират буго, тlагlат хазина буго.",
        "Г l амал ккурасе жаза, Жаннатул Пирдавс буго.",
        "Г lадан, дунял, дирго черх, хадуб шайтlанги буго.",
        "Дин гьабизе гьукъулеб, ункъо тушманги буго.",
        "Гьабураб гlамал холеб гlужбугин рияъ буго,",
        "Г lамалго гьабичlого, гъаплаталда черх буго.",
        "Гьаб къаг1ида х1алт1изабиялъ туркиялъулъ пасих1лъиялъулги рек1ел х1алалъулги асар ц1ик1к1инабулеб буго. Удуратица нахъе тана рух1ияб темаялда хъварал г1емерал туркаби.",
        "Гьигьалъа Гъазимух1амадил вас Мух1амад Х1усайнияс (1835-1935) бечед гьабуна маг1арул адабият, поэзиялъул ва прозаялъул жанразда хъварал асараздалъун. Гьес хъвана жакъа къоялъги халкъалда гьоркьор машгьурал мавлидалги назмабиги. Аварагасул г1умру баян гьабураб «Къалаиду жавагьир…» абураб эпикияб асар нахъе тана Багинуса Шуг1айб апандияс (хв. 1909 с.). Аварагасул г1умру баян гьабулел асаразда гьоркьоб гьеб поэма рик1к1уна Расуласул г1умру лъазабиялъе бищунго камилаблъунги мух1канаблъунги.",
        "Рух1ияб адабият цебет1еялъе квербакъарал киналго г1алимзаби шаг1ирзабилъун ратулел руго– цо-цониги назму, турки камулеб гьеч1о гьезул гьунаралъулъ. Гьанир нилъеца рехсана гьезул ц1ик1к1ун ирс нахъе таразул ц1арал. Бит1ун т1ахьал басмаялда рахъизеги асарал хъваялъе санаг1алъабиги ккараб XX г1асруялъул авалалда Дагъистаналда ккана к1удияб хиса-баси, ай т1олго Россиялъул империялдаго ккараб 1917 соналъул Октябралъулаб инкъилаб. Гьелъ халкъалъул г1умру кьуч1дасанго хисана ва байбихьана рух1ияб (динияб) рахъалде мугъ рехараб, бат1ияб тарих.",
        "Мух1амадрасул Г1умаров.",
        "ДНЦ РАНалъул Ц1. Х1амзатил ц1аралда бугеб мац1алъул ва адабияталъул тарихалъул институталъул соискатель.",
        "КАК",
        "Дир керенги хъвалхьун, квешлъабаздаса",
        "Гьаб ракI хвасар гьабе, гьардарав Аллагь;",
        "БацIцIе чIвараб кьаву, кье чорхой сабру,",
        "Чармил кьурабазул сиязе гIадаб.",
        "Дир бетIерги гIанлъун, гIадал нахулъа",
        "ГIоркь гьечIел пикраби рацIцIе, дир Халикъ.",
        "КигIанго гIадалал гьел рукIаниги,",
        "ГIищкъул къасдал цIунун, цIидасан регъе.",
        "РахIму бугев Бичас, гьаб гIумруялъул",
        "ГIайибал, мунагьал чурулеб мехалъ,",
        "Дун мугIрузул васги гьоркьов виччаге,",
        "Дуда гьикъичIого гьабураб рокьухъ.",
        "Дуца дие кьуна хех кIетIолеб ракI,",
        "РекIкIалъул рукIкIбуца бикIараб божи.",
        "ТIасалъугьа дида, гIищкъул хIажида,",
        "ХIежалда какие щурарал кучIдухъ.",
        "Гьаб дир чIаголъидул гъветIалъул хIуби,",
        "ХIапаро жаниб ккун, кваназе тоге.",
        "Кинабго биччан те чвахияз ине,",
        "– Чорхолъ бугеб хIасрат хIарам гьабуге!",
        "Гьал цо гIадамаца, гIищкъугин щигIру",
        "ЩайтIабазул ишан, абизе тоге,",
        "– Бусургьанчиясе щай бегьуларей",
        "Берал, гьумер чалухъ, черх-лага берцин?",
        "РахIму бугев Аллагь, улбул пашманаб",
        "Цо-цо пиша ккана, тIасалъугьа мун.",
        "Дун наслабаздаса намуелъилеб хIакъ...",
        "ХIинкъула, гьабуге дир цIва дий хIарам.",
        "Аллагь, тIасалъугьа, нухал къосарав,",
        "Къарнудал гьерсазда божарав дида,",
        "– Гьадинги ракьалда талихI дагь бугин,",
        "Гьадинги тушманлъи гьарзаго бугин.",
        "Гьанже киниялда васал дагь руго,",
        "Дунялалда хабал гIемерлъун руго,",
        "– Къали бухулаго биххулеб бертин,",
        "Байрам къачIалаго къацандулеб халкъ.",
        "РахIму бугев Аллагь, ишал гIемерав,",
        "Гьаб гIалам, гьаб зоб-ракь кинабгIаги Дур.",
        "Дир каранда бугеб гIасрудал саву",
        "БихьичIеб ххвел гьабе, гьеб – гьитIинаб жо.",
        "Гьединан, гьукъараб цодагьаб къайи,",
        "Цо-цо килограмм тIокIаб батараб,",
        "ЛъикIав таможнияс тола ракI гурхIун,",
        "РикIкIаде, улка тун, дун унеб мехалъ.",
        "Ц1урмал",
        "Гьит1инаб мехалда, рак1алда буго,",
        "Бурт1ал рук1унаан, ц1урмалги рарал.",
        "Магъилъ, г1алахалда кир ругониги,",
        "Ругеб бак1 лъалаан, гьезул зваргъеялъ.",
        "Г1ажаибаб т1аг1ел - ц1ирхараб гьаракь,",
        "Роол къояз кибго щущан бук1ана.",
        "Бурт1ал ралъаргъине ургъун ратилин,",
        "Толаан дицани гьел расанк1аби.",
        "Хадув армиялда - г1урус ракьалда,",
        "Г1олохъанав дида рихьана ц1урмал,",
        "Азарго сон барал килисабазда,",
        "Кашишас кьабулел раг1улаан гьел.",
        "Г1урусазул ц1урмал, маг1арухъ ц1аял,",
        "Ц1ияб хабаралъул хасал ишарал.",
        "Нуж киг1ан рухарал, киг1ан ракарал,",
        "Квешаб ругьелалъул хехал ах1ияз.",
        "Инсанасул г1умру раг1алде щведал,",
        "Абула эсие ц1умур кьабг1анин,",
        "Кьурал къоял лъуг1ун къанщулев мехалъ,",
        "Къваридго бухулеб бук1унила гьеб.",
        "Гьудул, цойги г1умру  раг1алде щведал,",
        "Дуда раг1ила  дий ц1умур кьабг1анин?",
        "Ц1а г1адинаб г1умру сун лъуг1анилан,",
        "Бицина цо чияс  рокьукъаб хабар?",
        "Киг1ан чаг1и арал гьаб ракьалдаса,",
        "Ц1аязги ц1урмазги ц1аралги рехсон.",
        "Амма дир ракьалда кьабуге ц1умур,",
        "Мац1 хванин абураб ах1иги гьабун.",
        "Ракуге щобазда ах1ул ц1аялги,",
        "Ах1уд маг1арулал рахъине ккараб.",
        "Эбелалъ лъимада чияр мац1 малъун,",
        "Лъуг1анин ракьалда дир миллатилан.",
        "Ралъдал раг1алда",
        "Хасалихълъи. Каспий. Карачелабаз,",
        "Салудаса лъалк1ал хулулел руго.",
        "Лъеда хъван-хъвач1ого хъах1ал х1анч1аца,",
        "Рич1ч1уларел гьаркьал гьарулел руго.",
        "Ралъдал полпихараб раг1аллъиялда,",
        "Г1одовеги къулун дунго хут1ана,",
        "Хинлъиги к1очараб, ц1оройги щвеч1еб,",
        "Ц1ар лъезе лъалареб заманаялда.",
        "Нахъехун - хъудулеб к1удияб шагьар,",
        "Щибго ургъел гьеч1еб дир ургъелазул.",
        "Цебехун – рик1к1ада паркъолеб канлъи,",
        "Я гуми лъаларо, ц1ваби лъаларо.",
        "Лъадахъ балагьула – чан г1асру араб,",
        "Г1асияб кьурулъан гьанибе чвахун?",
        "Чан талих1 къарав чи чвахалабахъан,",
        "Кьабг1езеги гьавун дуца хъамурав?",
        "Чан маг1арулалъул маг1ил къат1раби,",
        "Дур ц1амих1алаб лъадалъ журан т1аг1арал?",
        "Т1огьол муч1дуздаса эхебе чвахун,",
        "Чанги кьо бихараб, нухал гъанкъараб.",
        "Мун цоязе рохел, цоязе г1ажал,",
        "Г1асрабаз гьелчолеб Бичасул х1икмат.",
        "Щибизеха дуе раг1алда вугев,",
        "Рак1 къваридав дирги къварилъалаби?",
        "Щибизеха дуе лъилали къисмат,",
        "Кирали рикьарал нухазул ургъел?",
        "Унтиги сахлъиги лъаларо дуда,",
        "Раг1и хвей, рак1бакъвай бук1унаро дур.",
        "Диргоги щаяли, рохел-пашманлъи,",
        "Дудехун бикьизе бокьула дие.",
        "Данде жавабалъе карачелабаз,",
        "Бицунеб къисадухъ г1енеккун ч1ола.",
        "Г1умрудул нухазда нухкъосун ккарав,",
        "Духъе щун ватула тартадилаго.",
        "Бук1араб-таралъул пикруги гьабун,",
        "Гьавугьин хьвадула дове-гьаниве.",
        "***",
        "Дагъистан, дут1е бакъ ралъдалъан щола,",
        "Щиб канлъиха дуе гьениса щвараб?",
        "Дур раг1аллъабазда гьелчолеб гьалъул,",
        "Пайдаги заралги кинаб ц1ик1к1араб?",
        "Петр Т1оцевесесул рагъул гумуца,",
        "Т1оцебе гьабуна гьаб бак1алда ч1ел.",
        "Досул мурад-къасдал лъач1онаниги,",
        "Лъугьарабщинаб жо нахъе батула.",
        "Таргъу мег1ералда цевеги рещт1ун,",
        "Дос Империялъе порт бана гьаниб.",
        "Пикру данде ккеч1ев кваридаги ван,",
        "Каспий, Россиялда гьоркьобе ц1ана.",
        "Нилъер миллатазул миллатго гьеч1ел,",
        "Рит1ана пачаяс инаралзаби,",
        "Аваралгун, тумал, лезгигун, лъараг1,",
        "«Лъе малакь!»- абураб амруги гьабун.",
        "Гьаниса муг1рузде цоцахъеги кьун,",
        "Рокьукъаб хабаралъ хехго тана нух.",
        "Гьалбал рокьаниги рагъал ч1алг1арал,",
        "Маг1арул халкъазул макьу билана.",
        "Кьурабазул парсахъ, г1одолъабазда,",
        "Г1адатал чаг1азе щоларо х1алхьи,",
        "Зулму хьехьоларел, ях1 рехуларел,",
        "Узденал васаца борчана ярагъ.",
        "Баччула порталде гумузда солдат,",
        "Баччула, ч1ехьола, ч1обого уна.",
        "Ч1варал, хварал гьанир туризеги тун,",
        "Ц1ияб сиях1 кьола аскарияхъе.",
        "Ракъдадасан баччун жанибе гъурал,",
        "Гъуранщинал вассал, Россия, дурги,",
        "Ралъададасан ч1ехьон «Гьурра»-ги ах1ун,",
        "Ахир чан г1олилас гьабураб гьаниб?",
        "Т1арада Индирай, ахада Дербент,",
        "Дур цониги росу гьоркьоб хут1ич1о,",
        "Ч1унтизе, рух1изе, мук1ур гьаризе,",
        "Зулмучияс жаниб би г1одоб т1еч1еб.",
        "Дагъистан, гьит1инаб, ракь дагьаб улка,",
        "Дуда т1ад хут1анищ хобал гьеч1еб бак1?",
        "Персия- Россия бат1а гьабураб,",
        "Дуда тарихалда бихьанщинаб къо!",
        "Дуй бет1ер къот1изе бигьа бук1ана,",
        "Къулун гьебгун гьаниб хьвадиялдаса.",
        "Дуца шагьидасул хвел балагьула,",
        "Хиянатаб х1ели гьабиялдаса.",
        "Гьеб дуе ч1ух1иги ях1ги бук1инч1о,",
        "Бук1ине кколеб жо-г1адат бук1ана.",
        "Дур ясал рукъзабахъ гъаст1а рук1инч1о,",
        "Гъеж гурун васазда аск1ор рук1ана.",
        "Лъаларо пачаяс гьаниб бач1араб,",
        "Канлъийищ бец1лъийищ нилъей бук1араб.",
        "Бич1ч1изе рес гьеч1еб г1адатаздул нух,",
        "Дагь-дагьккун бахъана халкъалда гъорлъе.",
        "Кинги исламалъул асар т1аг1ине,",
        "Т1адчаг1и росана г1урус гъурщаца.",
        "Шарг1алъул кьуч1даса кьуризаризе",
        "Бикьана пачаяс парчагун дарай.",
        "Довни барахщич1о харжал гьаризе,",
        "Гьегьал нуцалчаг1и чучлъизаруна.",
        "Чорхолъ иманалъул асар дагьлъарал,",
        "Дагь-дагьккун къулана Империялъе.",
        "Пертрал Портин абун ц1ияб ц1арги ч1ван,",
        "Ч1ел щула гьабуна гумузул гьаниб.",
        "Ц1ияб г1умруйилан г1ахьуч1ги бицун,",
        "Г1урус килисаби разе лъугьана.",
        "Дида бич1ч1уларо, дир жаваб гьеч1о,",
        "Гьадаб зулмуялъе, доб гъараялъе.",
        "Киг1ан ургъаниги лъазе к1оларо,",
        "Лъий х1ажат бук1араб добгощинаб хвел.",
        "Щай бахъизе ккараб нахъойги хвалчен,",
        "Хвалдаса къаларел маг1арулаца?",
        "Щибизе ц1идасан ц1аялги ракун,",
        "Ц1ализе лъугьарал рагъул аятал?",
        "Къо бух1арал сонал - т1убараб г1асру,",
        "Ана дур, эркенлъи балагьулаго.",
        "Гьелдеги бук1инч1о рах1ат, я х1алхьи,",
        "Х1ехьезе кканщинаб дуца къварилъи.",
        "Мун т1аде бахъана, дир маг1аруллъи,",
        "Лъел гьеч1ел хвалчаби - дур хасаб ярагъ.",
        "Хвелги ч1вайги дуе щибго бук1инч1о,",
        "Бук1ана ц1унулеб ц1арги иях1ги.",
        "***",
        "Каспий, дуда лъала чанги сонаца,",
        "Гумузде гъун арал асир гьарурал.",
        "Чан къо бух1арав чи рахсазги вухьун,",
        "Сибиралде ваччун виччарав г1одов?",
        "Дир умумузулги чанги сон ана,",
        "Саратов, Оренбург, Тамбов ва Казан.",
        "Рик1к1адал шагьарал, щущараб миллат,",
        "Щал нахъе руссарал, щал дора тарал?",
        "Чан маг1аруласул хабар лъуг1араб,",
        "Лъуг1ел бук1унарел дол авлахъазда?",
        "Чан росасул лъади, г1узрабаз хварай,",
        "Хасалил квачаялъ Волга г1оралда?",
        "Чанги чи нахъвуссун нухги щвеч1ого,",
        "Гьижра гьабун арав Истамбулалде.",
        "Чан х1асратаб лага нуха къанщараб,",
        "Къаданиб зоное гамач1цин гьеч1еб?",
        "Огь, дур гъварилъуде т1ерхьанщинав чи!",
        "Чан г1алим рехарав дурги т1иналде?",
        "Т1убарал гумиго гъанкъизаризе,",
        "Щиб г1айиб бук1араб устарзабазда?",
        "Гьелчола, сасуна ц1орораб ралъад,",
        "Гьеч1о гьелъул жаваб дир суалазе.",
        "Суна ва кунч1ула рик1к1ада канлъи,",
        "Я гуми лъаларо, ц1ваби лъаларо.",
        "***",
        "Къо бух1араб тарих. Дагъистаналде,",
        "Ралъдалъан баккула жеги-жеги бакъ.",
        "Ях1 лъуг1араб къиса. Карачелабаз,",
        "Полоп толеб буго раг1аллъиялда.",
        "Раг1алда хьвадула г1абдал кинигин,",
        "Жаваб бук1унарел суалалги кьун.",
        "Т1аде къулун буго бец1хъах1илаб зоб,",
        "Дагъистан, г1асрабаз дур г1узрабазде.",
        "Шагьар белъанхъула хъудиялдалъун,",
        "Дир гьит1инлъиялъул х1исабги гьабун,",
        "Ралъдаца копое х1анч1и рит1ула,",
        "Рич1ч1уларел гьаркьал дит1е гьаризе.",
        "БитIараб бицанани, захIмат буго божизе, магIарулазул росулъ лъугьараб жо гьаб букIиналда. Гьерсал рицунарев чи живго автор, эс жинцаго абухъе - женул баракат нилъее щваяв – КIкIуядаса Дибир МухIамад вукIиналъ, цо хIарп хисизабичIого, лъолеб буго цIализе.",
        "Гьеб лъугьа-бахъиналдасаги гIемераб заман ун гьечIелъул, унго умумуз нилъее ирсалъе тараб яхI-намус цIуниги, гьобол-гьудул вокьиги, къварилъуде ккарасе кумекалъе ратиги тIаса реххарал наслабидай гIолел ругоян рахIатхвейги лъугьана рекIелъе.",
        "Мискинаб заманалъгицин нилъер умумузул кидаго букIана, бугелъул бищунго тIагIамаб квенги, бищунго къачIараб рукъги гьоболасе. ХIатта тушманасдасагицин рукъалъул хважаинас гьобол цIунизеги кколаан.",
        "Гьаб росдал гьайбатаца цIорораб хасало хвалде ритIун руго гIолохъаби, чIанда хабарги бицун. Бищунго бокьилаан гьез гьаб назму цIализе ва жидерго гьумер бихьизе.",
        "Редактор",
        "Районалъул залалдаДанделъи лъугlарабго,Дунги кlиго гьалмагъги«Волгаялде» рахана.",
        "Кьерхараб хасалил къо,Къасде цlикlкlунеб гьури,Росулъе нух бахъизеЗахlматаб къо букlана.",
        "Беразул нур босулебГlазул хlубал рукlана,Машина гирулеб нухБихьулеб хlал букlинчlо.",
        "Цояб гирун, цояб цун,Цересан нухал реххун,Богоде нижер «Волга»Цо росдал кьоде щвана.Тlокlаб цебе гиричlо,Машина гlазулъ къана,Цадахъ рукlарал васалЦlорон хвезе рахъана.",
        "Гьобол-гьудул хириябМагlарулазул росулъСордо базе бакl щвелин,Цо нуцlида кlутlана.",
        "Жаваб кьезе кватlана,Гара-чlвари къотlана,Ахир нуцlаги рагьунНижги жанир лъугьана.",
        "Дица изнуги гьарун,Магlарул къагlидаялъ,Къваридаб нижерго хlалГьоболасда бицана.",
        "Гьобол цlакъ къварилъана,Къокъаб жаваб гьабуна,Гьариги нижер хlалгиРагlизецин биччачlо.",
        "Дунял цlорон батани,Цlа бакун хинлъизабе!Нужго квачан ратани,Хъизаназул къвалакь чlа!",
        "Микъсал халатаб хъоркlос,Хъабарча квешаб манташ,Дир минаялда дуеКlусизе бокlон гьечlеб!",
        "Магlарулав, гьедигlанГьаваялда кlалъаге,Гьобол хlажалъуларелЧагlиги рукlунарин.",
        "Гьарун рачlун ругиланИнжитгоги рихьуге,Мугlрул яхlги намусгиБичулел чагIи гурин.",
        "Гьоболас вас витlанаРосдал совет ахlизе...Бицинебгlан мех инчlо,Цо гlоркьилав вачlана.",
        "Нуж щал, гьардухъабийищ?Ишпионал, цlогьалищ?Цlуял жалазда хадурТирулел бахlрабийищ?",
        "Дица бичIчlулеб куцалъ«Хlакимасда» бицана,Пуланаб ушкулалъулУчитель дунги вугин…",
        "Цадахъ ругел васалги,Шагьаралда цlалулелСтудентал- практикантал,Дида тlадкъай гьабурал.",
        "«Хlакимас», кьваризабун,Кьогlаб жаваб гьабуна,Гьоболас бараб минаГьечlила жидер росулъ.",
        "Чlужу къинлъулев вуго,Хъизан кlудияв вуго,Ххенараб жо гьечlогоКъварилъудаги руго.",
        "Гостиницаги гьечlо,Петерги жеги бачlо,Бокьараб тlаса бищеУнкъабго рахъ ножоца.",
        "Ле, дир гьудул, хъулухъчи,Районалда лъалищ мун?Лъицагlаги вищаравГьеб кlудияб посталде?",
        "Гlаданлъиги бихьулаГlорхъи гьечlеб, камилаб,Кинав вакьаддай вугевДуе жиндир яс кьурав?",
        "Мугlрузда гlуравищ мун,Гlадат бицея гьезул?Магlарулазул кочlолБайбихьи кинаб бугеб?",
        "Лъикlав «совет» вихьула,Сабаб хъвазе чи витlе.Батlияв ккезе гурин,Вухьун лъикl устулалда.",
        "Дуца кlиго студентгиХвалде ругин ритlулел,Умумузл гlадат тун,Гlадалал жалги рицун.",
        "Дур росулъ цlорон хваравКlиго сахав чиясул,Хадусел наслабацаГьикъилародай дуда?",
        "Умумузул гlадаталъНужер росулъ хварав чи,Росдал ракь бахъизегlанВосун ине кколарищ?",
        "Гьеб захlматдай дуй бугеб,Бетlер чlахъаяв «хlаким»,Нижехъа мухьги босунЦо бакlалде ниж ритlи?",
        "Гьоболлъидухъ баркала!Квешав гьечlо бегавул.Дуе хlалалаб гьечlоДагъистаналъул гьаб ракь.",
        "Хlаким тlокlав кlалъачlо,Вахун къватlиве ана.Нижер «хважаинасги»Гlащтlи кодоб босана.",
        "Гьеб рахlат гьечlеб рокъобЦо-кlиго сагlатги бан,Нижги долго нухаздаРахъана сапаралде.",
        "Дица гьаб назму хъвалебКочlохъанилан гуро,Квешал пишабазул чиРихиналъ хъвалеб буго.",
        "Кlочlолъ какулеб бугебПуланаб росу гуро,Росу суризабулевЦо-цо хlалихьат вуго.Гьаб ккаралдаса нахъеГlезегlан сонал ана,Гьоболасда рещтlунебГlадат дицаги тана.",
        "АХИРИЯБ СВЕРИ",
        "КIикъоялда анцIго саналъул сапар,",
        "Свери нахъаги тун, тIубан бахъана.",
        "Пардавал тIутIураб саназул раса,",
        "Кида мун свакалеб карачелабалъ?",
        "Дица нахъа тарал гIемер ралъадал,",
        "– ГIищкъул чваххияца киве вачинчIев!",
        "Къосарал дир нухал, хварал дир хьулал,",
        "– Хиялазул гамий гьечIеб чIезе бакI.",
        "БетIергьан, дур берзукь – дир тIолго сонал,",
        "Дуца, тIехь киниги, бегараб гIумру,",
        "ГIайибазул гохIал, хIакъазул мугIрул,",
        "ХIасраталъул ахир гьечIел авлахъал.",
        "БетIергьан, дун дуда цеве вачIана,",
        "Цебесеб квешабгин лъикIаб нахъа тун.",
        "Дир нахъа хутIараб соназул раса",
        "Салул байданалда бухIана дица.",
        "Гьелда тIад рукIарал бакIал хиялал",
        "Доб ралъдал тIиналде рехана дица.",
        "Аллагь, Духъе вачIун вуго дун, гъале,",
        "Гьаве дуца къабул нух къосарав лагъ.",
        "Дир ракI бекун буго, дир квешлъабазда,",
        "Ккарал мунагьазда тIасалъугьа Мун.",
        "Дур кавудал кIалтIа кIусун вуго дун,",
        "КIудияв БетIергьан, гурхIа дида Мун.",
        "Авар мацI",
        "Ноль макьилъ вихьана, кьалда лъукъ-лъукъун,Кьурда квер чIван унев, бида вецIцIун дун;Кьуруги батIалъун цеве унагоЦо лъарал рагIалда гIодов кколев дун.",
        "Лъар чваххулеб буго чабхил кIкIалахъанЛъин кIанцIулеб буго ганчIазда тIасан;ТIарамагъадисеб къвал балеб буго,Къо лъикIилан дица согIаб ракьалда.",
        "Дида лъалеб гьечIо лъил ракь гьабали,РагIуларо цо сас сверухълъиялда.ГIицIго борхалъуда цIумал ахIдола,ГIицIго ахалъуда чундул угьдула.",
        "Гьедин холев вуго, хадур гIодизеЯ гIагарлъи гуро, я гьудул гуро.Берал къанщулелъул тIаде къулизеЯ йокьулей гьечIо, я чIужу гьечIо.",
        "Гьале, гьеб мехалда, борхалъудасанНухлулазул гьаракь рагIана дида.Гьез бицунеб буго ах, хур, хералъул,Исана букIинеб магIишаталъул.",
        "Кьерхен-роцIцIеналъул, боцIи-панзалъул,Пуланав ХIасанил сихIирлъиялъул…Гьел кIалъалел руго нилъер гIадатаб,ГIагараб, бацIцIадаб магIарул мацIалъ.",
        "Дир магIу бачIана бадиса къватIиб,Къана данде цаби, вахъана тIаде.Аваразул калам, гьелъул камиллъи!Кинабго черхалда лъикIлъана ругънал.",
        "Лъаларо, МухIамад, цогиязул иш,Амма дица дирго рахъалъ абила:Метер магIарул мацI хвезе батани,Хваги дун жакъаго жаниб ракI кьвагьун.",
        "Щай дие къваригIун бугеб Дагъистан,Дир гьаракь бахъани дир лъималахъа?Щай, дир магIаруллъи, магIарул чагIазЧияр мацI бицунеб жидерго гъасда?",
        "Щай дие гьал мугIрул, гIурул рагIалдаГIагараб магIарул кечI рагIичIони?Камилаб гьаракьалъ нилъер кьерилазКьурул рагIалда чIун, гьеб ахIулеб куц!",
        "Дун кIудияб пикру гьитIин гьабизеГьитIинаб рукIнисан кIалъалев гуро,Ва пачалихъазул АссамблеялдаАвар мацIалъе бакI гьарулев гуро.",
        "Амма гьал кьурабалъ улкаялъ раралМактабазда гьеб мацI малъизе ккела.Гьеб рекъараб буго нилъер халкъалдаЧерхалда борчараб рачел киниги.",
        "Гьеб мацIалъ панаяб кечI ахIулаго,Киниги гьулакги кIикIана нилъер.Гьаб мацIалъ рокъоса унеб мехалдаНух битIагийилан абуна улбуз.",
        "Гьанже нухалги тун рукъоре щвейгун,Щиб, цоги мацIалъиш нилъ гаргадилел?Дун магIарулазе, гьедин батани,Бищун ахирияв поэтиш кколев?",
        "МахIмудил пасихIлъи, гьасул хIасралъи,Бидулъ къаламги ччун гьарурал кучIдул,Гьел, нилъер магIарул мацIалъ кинигин,Киданиги дида ричIчIизе гьечIо.",
        "Бокьула, МухIамад, дие гьаб дунял,Дунялалда бищун гьаб нилъер улка!Дица кIвараб куцалъ кинабго рахъалъКучIдулъ гьеб ахIана, жеги ахIила.",
        "Ва амма батIаго цоги рокьиялъБокьула гIураб ракь, магIарул тIалъи.Лъаларо кивехун дун хвелевали,Амма хоб бокьила гьаниб букIине.",
        "Щиб лъалеб, хабада цересан унелЦо-цо нухлулаца дир хIисаб гьабун,Гьав нилъер Хlамзатил Расул вугилан,ХIасратаб магIарул мацIалъ абилеб.",
        "(ЦIадаса ХIамзатил драмаялъулал асараздаса)",
        "(\"КIОДОЛАСУЛРИГЬИН\"ПЬЕСАЯЛДАСА)",
        "МагIу хун хинкI кванаялдаса ракъунго лъикIила.",
        "Пашманлъиялдаса хадуб рохелги бачIунила.",
        "Къварилъиялда хадуб гIатIилъиги камуларила.",
        "РагIал гьечIеб байдан букIунарила.",
        "КигIан щущан баниги, цIадул лъим цо рахънибе кколила.",
        "ХIамида охцер квине щиб лъалебила.",
        "Йиччан тун хадуб гурони лъаларила лъадул къимат.",
        "Беццаб даран беццараб гьечIила.",
        "Жидейго берзуй гIурав чи руччабазда хехго лъалевила.",
        "Релълъаразе рекъарабила.",
        "Йо-цоязе гьаб дунял нухтIа бараб тIех бугила.",
        "Киб гъугъаниги Гъуниб магIардейила.",
        "Риидал борохь бихьарав хасало гIарщикьа хIинкъулевила.",
        "ЦIа босизе арай гьолокьей росасе арайила.",
        "БетIергьанасул чехь унтичIого, чияр мугъ унтуларебила.",
        "Магъил ургъел гьабулагойила хIанчIил бох тIеренлъараб.",
        "Беццавлъун жаниве лъугьайила, гIинкъавлъун къватIив вахъайила.",
        "РагIанищ? - РагIичIила. Бихьанищ? - БихьичIила.",
        "Балагь бачIараб гуребги, бачарабги букIунила.",
        "Бихъарас букъулила къохьол зоб.",
        "БахIарайгIан кIалъагейила, кIал ккурабгIан кванагейила.",
        "Цоял риххичIого, цоял руцIцIуларила.",
        "Гьари рекъарабила, бикъи сурарабила.",
        "РетIине камугегийила, квине тIагIунгегийила.",
        "Гьаб басрияб, нусго цIиябила.",
        "Рохьдохъанасул чакмаял кидаго басриял рукIунила.",
        "Руччабазул магIу баккарабго гIадин хехгоги бакъвалила.",
        "Малъараб гьабейила, гьикъараб бицейила.",
        "(«МИРЗА ВА РОЗА\" ПЬЕСАЯЛДАСА)",
        "БачIинахъего лълъар кквечIони, лъутун унаго рачIчI кквезе кIоларила.",
        "ГIор щун букIаго цIул бахъейила.",
        "БетIер мокърокь тункичIесул лага тункулеб бакI гIемерлъулила.",
        "Бугес лъолеб, гьечIес босулеб бакI камун хутIуларила.",
        "КIулал гIемераб гъамсил бетIергьабиги гIемерал рукIунила.",
        "Щивав чи жиндирго яхIалъул бетIергьан вукIунила.",
        "Мохмохалда хьул лъурав хьалбал щвечIого хIутIулила.",
        "БетIергьан хвараб бакIалда хвезабизе бегьулареб боцIи букIунарила.",
        "БачIараб бакI лъалареб араб бакI лъачIого унила.",
        "РагIи бадибейила, тIил мугъзадайила.",
        "ТIохмегIер",
        "(поэмаялъул кесек)",
        "I",
        "Къудратав БетIергьанас",
        "Бижана тIолго махлукъ.",
        "ТIохмегIерги гIуцIана",
        "ЦIоб гIатIидав РахIманас.",
        "ХIикматаб дунялалъул",
        "Дагъистан улкаялда",
        "Эхетана ТIохмегIер",
        "ГIемер гIасрабаз цебе.",
        "Бижаралдаса даим",
        "Сужда Бичасе гьабун,",
        "Гьеб аза-азар соназ",
        "ТасбихI-гIибадаталда.",
        "ГIумру мегIералъулги –",
        "ГIажаибаб, чIагояб.",
        "ЧIечIого кIетIолеб ракI",
        "Буго гьелъул каранда.",
        "Камилал иццул лълъимал,",
        "Бидурихьахъ би гIадин,",
        "Даим чвахулел руго",
        "ТIохмегIералъул чорхолъ.",
        "Гучаб рухIалъул мегIер,",
        "МугIрузул улкаялда",
        "РекIкI гьечIел гьудулзабаз –",
        "АнцI-анцI мугIруз сверун ккун.",
        "…Кинаб мех бачIаниги,",
        "ХисичIо гьалъ хасият,",
        "Дагъистан цIунун чIараб",
        "РакI гъалбацIил рагъухъан.",
        "Багъана ТIохмегIерги,",
        "Цойги мугIрулгун цадахъ,",
        "ГIагараб ракьгун цадахъ",
        "Рокьукълъиялда данде.",
        "Долъ ханжар борхун ккуна,",
        "Квешлъиялде гъегъ бана.",
        "БитIараб бергьагийин",
        "Аллагьасда гьарана.",
        "II",
        "Гьаб аза-азар соназ",
        "Зобгун кIалъалеб буго.",
        "НакIкIул, бакъул мацIалда",
        "Данде гаргадула зоб.",
        "Бигъула сардилъ гьалда",
        "Зобалъ цIвайилаб юргъан,",
        "ЦIакъго рикIкIаде щола",
        "МугIрул гъваридаб балай.",
        "БукIуна гьалъул накъит",
        "КъутIпудулгун, Загьралгун.",
        "Гьабгун гара-чIварула",
        "ГIорхъи лъалареб космос.",
        "3.",
        "ТIохмегIер. Аваристан",
        "ЛъикI бихьула гьанисан.",
        "Гьабги-гьелъул цо буцур,",
        "Берцинлъиялъул цо нур.",
        "Цебехун-Хунзахъ шагьар,",
        "Нахъехун-Каспиралъад",
        "Нус-нус гIасраби лъараб",
        "ЦIаял ралеб ТIохмегIер.",
        "Муридзабаз рорхарал",
        "Къадал руго кьурабалъ.",
        "Къуркьи гьечIев Шамилил",
        "Ишал руго бицабалъ.",
        "Машгьурав имамасул",
        "ХIетIе чIараб ТIохмегIер,",
        "ТIокIал гъазизабаца",
        "Какал рараб борхалъи.",
        "Имамасул тарихчи",
        "МухIамадтIагьирица",
        "Гьаб мугIрул вакилзаби",
        "Китабалде росана.",
        "Рагъалъ бухIун рехараб",
        "АхIулгохIги жибго тун",
        "Имам унелъул,цадахъ",
        "Гьарадерихъел чIана…",
        "ТIохмегIер.Аваристан",
        "ЛъикI бихьула гьанисан.",
        "Гьабги-гьелъул цо буцур,",
        "Берцинлъиялъул цо нур.",
        "4.",
        "Нилъер дуниялалда",
        "Бищун борхатаб мегIер",
        "Буго Гималаязда,",
        "Джамалунгма-гьелде цIар.",
        "Манзил, метрабаз гуреб ,",
        "РухIалъ борцун хадуса",
        "Гьелдаса тIадегIанал",
        "ГIемерал руго тIогьал.",
        "…Гьаб бакъул дунялалда",
        "Щивасул буго мегIер",
        "РекIел бухIиялъулги",
        "Лъайгун пикруялъулги.",
        "Гитлерил тушманасда",
        "Томас Маннидаги гьеб",
        "Маргьуяб тIогь батана –",
        "ТIахьиниб бахчун тана.",
        "ТIохмегIерин цIар кьуна",
        "Дирго тIогьалъе дица,",
        "Гьавураб ракьалдехун",
        "ТIагIунгутIизе хурхен.",
        "Гьанжезаманалъул  адабияталда рух1ияб тема",
        "Киг1ан х1укуматалъ к1варкьун т1аг1инабизе лъугьаниги,  рух1ияб адабият лъуг1ич1о ва, Совет Союз (1991с.) биххаралдаса хадуб бечелъун, ц1илъун бач1ана. Изну щвана х1укуматалъул басмаялда, газет-журналазда рух1иял асарал рахъизе. Гьединго радио-телевидениялдасан рес кьуна г1алимзабазул х1акъалъулъ бицине, ваг1за-насих1ат гьабизе. Халкъалъе х1ажатаб, ц1ияб х1ухьел биччараб г1адаб асар бук1ана, гьеб кинабго г1адамаз къабул гьабулеб куц бихьидал.",
        "Къват1ире рач1ана цере рук1арал асарал, г1ажамалдаса кирилицаялдеги руссинарун. Гьедин, Инхоса Г1али-х1ажиясул «Макка бахъи» абураб турки 1990 абилеб соналъ бахъана «Сабаб» журналалда. Гьеб бук1анин абизе бегьила, рух1ияб темаялда ругел асарал гьанжесеб хат1алдаги хъван, къват1ибе бахъиялъул т1оцебесеб гали. Рух1ияб адабият машгьур гьабиялда т1ад  к1вах1 тун х1алт1ана филологиял г1елмабазул доктор, профессор мунагьал чураяв Сиражудин Х1айбуллаев. Гьес жинцаго данде гьарун, бак1-бак1азда, росабалъа рак1арун, г1ажамалдаса руссинарун къват1ире риччана  к1очене рес бук1арал чанги г1алимзабазул т1ахьал. Гьединго филологиял г1елмабазул доктор Ах1мад Муртазаг1алиевас г1емераб х1алт1и гьабулеб буго рух1ияб адабият рагьиялъеги  мугьажирзабазул асарал миллияб адабияталда гъорлъе рачиналъеги. Рух1иял асаразда т1ад х1алт1улев вуго филологиял г1елмабазул кандидат, Дагъистаналъул халкъияв шаг1ир Х1амзаев Мух1амадги. Мух1амадица маг1арул адабияталда цебет1езабуна, биографияб жанр. Гьесул «Бакълъухъа Саг1адух1ажиясул Мух1амад-апанди» абураб т1ехь к1удияб тиражалъ лъабго нухалъ басмаялда бахъана. Гьелдаса хадуб къват1ибе бач1ана Мух1амадил «Бакълъухъа Г1абдулгъапурил Мух1амад», «Ч1ик1аса Саг1ид-апанди» абурал биографиялъулал т1ахьал. Гьезул бищун машгьураб асар ккола «Имам Шамил». Гьеб буго авар мац1алда бахъараб гъазаваталъул х1акъалъулъ хъвараб бищунго мух1канаб т1ехь.",
        "Басмаялда рахъизе байбихьана цересел г1алимзабаца г1араб мац1алда хъван рук1арал т1ахьалги. Гьел маг1арул мац1алде руссинариялъ к1удияб асар гьабуна Дагъистаналда ислам ц1илъиялъеги. Жалго г1алимзабазги хъвана ваг1забазул, исламалъул аслабазул баян кьурал т1ахьал. Гьелъие ц1акъ к1удияб жигарчилъи бихьизабуна Къурамух1амад-х1ажи Рамазановас (1956-2007). Гьев, къокъидго шагьидлъун, нилъедаса ват1алъарав г1алимас нахъе тараб ирс жеги чанги наслабазе ц1ализе г1ураб буго ва гьесул г1умруги х1аракатчилъиги лъазабиялда т1ад г1алимзабиги х1алт1изе руго.",
        "Бищунго г1емер рух1ияб темаялда т1ад х1алт1арав, гьелъул халкъалъе бугеб х1ажалъи бич1ч1арав, к1вах1 гьеч1ев автор вуго устар Ч1ик1аса Саг1ид-апанди. Гьес нахъе тараб ирс анц1го жилдалде данде гьабун буго: «Назмаби» - к1иго жилд, «Аварагзабазул къисаби» – к1иго жилд, «Къуръаналъул ах1уде г1авамал кант1изари», - ункъо жилд, «Г1олилазе насих1ат», «Мажмуг1атул фаваид».",
        "1990 абилел соназдаса хадуб маг1арул цо-цо хъвадарухъабазги байбихьана рух1ияб темаялда хъвадаризе. Ккана т1уранго динияб темаялде руссарал шаг1ирзабиги Мах1муд-Апанди ва Машидат Гъайирбекова г1адал. Гьезда гьаб рахъалдаги раг1и абизе бажарана, ватана жидерго ц1алдолев. Мах1муд-Апандияс х1албихьана мавлид хъвазецин. Хасаб ц1аралъе мустах1икъав вуго Мух1амад Х1амзаев. Рух1ияб темаялда шиг1раби хъвана, хадуб гьебго темаялда прозаги хъвана. «Мух1амад Авараг», «Хириял халифаби» «Ункъабго мазгьабалъул имамзаби» берцинаб, мац1алда мух1канго хъварал к1уди-к1удиял асарал руго. Маг1арул рух1ияб ва дунявияб проза гьел т1ахьаз бечед гьабуна ва цебет1езабуна.",
        "Жидер асаразулъ к1вар бугеб бак1 рух1ияб темаялъ ккурал шаг1ирзаби ккола   Ах1мадов Мух1амад, Х1асанов Жабраг1ил, Х1амзаев Мух1амад, Патах1ов Мух1амад ва цогидалги. Гьел шаг1ирзабазул цо-цо к1уч1дузулъа дагьалго мухъал рехсела, мисалалъе рук1ине:",
        "…. Дун Дуде вуссунев вуго Бет1ергьан,",
        "Бет1ералда хъах1ал расал раккидал….",
        "Тавбу Дуе Аллагь, дун пашманлъана",
        "Лъанаг1ан гьарурал мунагьаздаса.",
        "Рак1бух1ана Аллагь, лах1зат г1адинаб",
        "Г1умру Дуе кьезе кват1иялдаса.",
        "Ч1умалги ч1ч1вабиги-дуг1аги кеч1ги",
        "Ч1умалги ч1ч1вабиги-какги бакъанги…",
        "Дир нусабго лаго соролеб буго,",
        "Сардалги къоялги щайзе Дуй кьеч1ел?",
        "Гьел Дуца дий кьуна, Дуца ц1унана,",
        "Рах1муяв х1алимав, х1алк1олев Аллагь!",
        "Дир беццал беразда канлъи бихьана,",
        "Дир г1инкъал г1ундузда зоб гаргадана…",
        "К1ал к1алъалеб мехалъ махх гьелда бала,",
        "Аллагьасул гуреб раг1и гьукъизе.",
        "Мунагьал мугьаллъун рекьараб дир рак1",
        "Рокьул ц1олеб буго Бет1ергьанасде…..",
        "Гьаб буго Мух1амад Ах1мадовасул коч1олъа цо кесек. Гьединал г1езег1ан к1уч1дул руго Мух1амадил асаразулъ. Гьев вуго маг1арул поэзиялда патриотикиябги рух1иябги тема цоцада хурхараб, бухьараб бук1ин бихьизабурав шаг1ир. Цояб билани цогидалги чучлъулеблъи бихьизабулеб буго гьес жиндирго асаразулъ. Бищунго ц1акъ гьел дандч1вала Мух1амадил поэмабазулъ.",
        "Гьебго темаялда хъварал руго Жабраг1ил Х1асановасул (1960-2013) асаралги. Гьесул «Т1аде рахъа умумул» абураб назмуялда буго:",
        "Т1аде рахъа, умумул, ах1и балел ругин ниж,",
        "Ч1агояз т1ураларел т1алабал г1емер ругин.",
        "Иман гьеч1еб халкъ бугин, хабар гьеч1еб г1ел бугин,",
        "Г1абдалас хадуб бачун, халкъ кьурса унеб бугин….",
        "…Бах1арчилъи сун бугин, саяхълъи бергьун бугин,",
        "Аллагьилан ах1улев ах1макъилан тун вугин.",
        "Рехун тун улбул ругин, умумул к1очон ругин,",
        "Мажгитазда багъулеб мегеж тараб халкъ бугин….",
        "(Т1аде рахъа умумул)",
        "Жабраг1илил ахирал соназда хъварал асарал руго адабалде, иманалде халкъ ах1улеб, дунялалъул пайда гьеч1олъиги дагьлъиги бихьизабулел, ц1аларав кант1изе т1амулел г1адал рух1ияб темабазда хъварал.",
        "Гьел шаг1ирзабазул кьердаса Мух1амад Х1амзаев ват1а вахъула, сундул х1акъалъулъ хъвалеб бугониги т1олабго поэзия адабалъул темаялда хъвараб бук1иналъ. Жиндирго пикру загьир гьабулеб къаг1идаги гьесул буго сабураб, г1одовиччараб:",
        "Аллагьас ц1унаги мац1 гьеч1есдаса,",
        "Мац1алде бач1араб абулесдаса.",
        "Исламги х1алай ккун х1арам гьабизе",
        "Х1ажичийин абун хьвадулесдаса…..",
        "…Аллагьас ц1унаги ц1ияб г1елилан,",
        "Ц1у-ц1уял г1адатал ургъулездаса.",
        "Имамасул ц1арги ц1огьохъе бахъун,",
        "Хъулухъ кьезе г1оло кьурдулездаса….",
        "Гьединго Мах1муд-Апандияс хъвалеб буго:",
        "Квешал ишаздаса рорч1изе ккани,",
        "Кидаго Аллагьгун хут1изе ккола.",
        "Хъубал пишабазе ахир бокьани,",
        "Аварагасул нух ц1унизе ккола.",
        "Кепаб г1умруялда г1елинги абун,",
        "Ахираталъе мун ургъизе ккола.",
        "Аллагь г1емер рехсон, салават бит1ун,",
        "Бит1араб нухда ч1а, Мах1муд-Апанди.",
        "Мах1муд-Апандиясул гьаб къаг1ида (авторас жиндего хит1аб гьабулеб) жеги маг1арул адабияталда машгьурлъич1еб ц1алулезе ц1ияб жо буго. Дунялалъул поэзиялъени гьеб машгьураб ва къабул гьабураб буго. Хасго к1удияб бак1 ккола гьелъ бакъбаккул халкъазул нек1сиял ва гьоркьохъел г1асрабазул поэзиялда. Хосрови, Руми, Саг1ади ва цогидалги дунялалдаго машгьурал шаг1ирзабаз билълъанхъизабураб къаг1ида буго гьеб.",
        "Нилъер заманалда руччаби-хъвадарухъабазги ккун буго цо жидеего хасиятаб бак1 рух1ияб адабияталда. Т1оцее гьеб темаялдехун юссун, гьеб жиндирго поэзиялъул аслияб нухлъун гьабуна Машидат Гъайирбековалъ. Г1езег1ан ч1ах1и-ч1ах1иял асарал – поэмаби хъвана гьелъ: «Имам Шамил», «Ч1ик1аса Саг1ид-апанди», «Гьонодаса Мух1амад-Амин» ва цогидалги. Лъик1аб рух1ияб бечелъигун, лъайгун ва гьунаргун ц1алдолезда цее яхъун яч1ана Шагьри Х1ажиловаги. Гьелъул «Как ах1улеб буго», «Нилъ киналго нухлулал» абурал т1ахьал, г1адан диналде ва дунял теялде, лъик1лъи гьабиялде кант1изавулел, ч1ужуг1аданалъе хасиятаб х1еренлъиялда, насих1аталъул къаг1идаялда хъварал руго.",
        "XXl г1асруялъул авалиял соназде маг1арул шаг1ирзаби лъугьана г1адамасул г1амалал (ахлакъал) берцин гьариялъул темаялда хъвадаризе. Гьеб тема буго маг1арулазе кидаго диналда бухьарабги. Г1адлу, ях1, намус, иман, нич – буго исламалъул мурад. Гьелде халкъ ах1улел асаралги нилъер миллаталда къо банаг1ан ц1ик1к1унел руго.",
        "Унтараб суал",
        "Унтараб суал буго",
        "Ссудулеб дир каранда,",
        "Кинаб къо наслабазе",
        "КъачIан бугеб, замана?",
        "Къа ккани, кинаб кьуру",
        "Гьазул мугъзада нахъа?",
        "Ккани, лъица кверги ккун,",
        "Гьал церехун рачунел?",
        "Вугищ гьазулъ Сусанин,",
        "Матросовги Зояги,",
        "МухIамад ХIажиевги,",
        "АхIмадхан СултIановги.",
        "Гьел цIарал гIемер руго,",
        "ГIолилазда чан лъалел?",
        "Чанасул къисматалъ гьел",
        "Пикрабалъе тIамулел?",
        "Жакъа къо – пашманаб къо,",
        "Сардил клубазул къо,",
        "Васаз цIалеб анаша,",
        "Щакаб хьвади сверухъе.",
        "Ккогеги ракьалда рагъ,",
        "Ярагъ лъица борчинеб?",
        "Чияр рокъоб хъуй буго,",
        "ВатIан лъица цIунилеб?",
        "Нилъ рокьулел тIугьдузулъ",
        "Рокьуларелги руго,",
        "Нилъеца босулеб квер –",
        "Хъат базе къачIан буго.",
        "Кинан бергьине ругел",
        "Бигьаго ричулел нилъ?",
        "Чияда кин кIалъалел,",
        "АхIулгохI кIочон тани?",
        "Гьалъие ахир лъела,",
        "Иццул бетIер тIокIкIани,",
        "ТIабигIат квешаб гъотIол",
        "Кьолболъ гIащтIи кьабани.",
        "Ялгъузлъи",
        "Жийго хутIун йиго цо херай эбел",
        "Лъимал аскIор гьечIо, рос хабалъ вуго,",
        "Рокьул цIаялъ хинлъун гIезе гьарурал",
        "Гьазда эбел йикIин кIочон тун буго.",
        "Гьай чиякълъиялъги пашманлъиялъги",
        "Кверал хьвагIун аскIой ахIулей йиго,",
        "Цин гьез еэдула, цин квер бахъула,",
        "ТIинкIун унеб магIил горо бацIцIуна.",
        "ЧIаго лъимал рукIун щвараб ялгъузлъи,",
        "Заманалъул унти бугин абула,",
        "РакIалде щвеязги пашманлъиялъги",
        "Гьеб къисмат бугилан божизаюла.",
        "Адаб учузлъарал, ияхI мигьлъарал",
        "Лъималазул эбел гIодулей гьечIо.",
        "Гьалъ жегиги кьечIеб нагIана гIадаб,",
        "Сардил рагIад буго гьалъул гьурмада.",
        "Дагъистан",
        "Мун, хъущтIун аниги, гIодоб ккун гьечIо",
        "ГIедегIе, Дагъистан, тIаде борхизе.",
        "Дагьаб тараниги, тIагъур бортичIо",
        "ЧIухIун балагье мун дуниялалъухъ.",
        "Рахъун чIвадарулез мун чIвазе гьечIо",
        "Исламалъул нуралъ гвангъараб ватIан,",
        "Лъукъаниги дуца гIанса босичIо",
        "БахIарзал куцалеб яхI бергьараб ракь.",
        "Мун гулбузул цIадалъ чанги кIвекIана",
        "КIвечIо дур ботIрол рас бортизабизе,",
        "Мун цIаялъ бухIана, цIералъ чIурхIана",
        "Дур ияхI хвел гьечIеб букIана даим.",
        "Дуца тушманасе сурпа гIуцIичIо",
        "Дур хвалчен гурони гьесда кIалъачIо.",
        "Мунгун рагъулаго, дуда урхъана",
        "Мунгун къеркьолаго – дуе къулана",
        "ЦIадулъ лъадарараб, бица белъараб",
        "Дуй байрахъ мугIрузда парпалеб буго,",
        "Кьвариги, чIухIиги, бахIарчилъиги",
        "Ирсалъе тун буго дуе умумуз.",
        "Умумул",
        "ГIумруялъул ракIлъун къадру букIана,",
        "Къанабакье арал дол умумузул.",
        "Лъикьаго хIинкъун къотIносан инчIо,",
        "ХIинкъана цохIо гьел намусалдаса.",
        "Рагъдезе умумул кирего инчIо,",
        "Жалго толарелгун рагъуг гурони.",
        "Чидай питнаялъе сапар бухьинчIел",
        "ПитначагIазда зар бихьун гурони.",
        "Бусурбандиналъул къунунал цIунун,",
        "Къанщана гIемерал лебалал васал.",
        "Гьезул къеркьеялъулъ букIана магIна",
        "Гьезул заназ цIунун хутIана тарих.",
        "ИяхIалъ кIвекIана гьезул чорхол хIал,",
        "ХIинкъи гьезда лъачIо кинаб жояли.",
        "РекIел бухIи, яхI, хIал чанги гьабуна,",
        "Чияда хIал лъазе лъицаго течIо.",
        "Гьезул гIумру гIемер гIаздакье ккана,",
        "Амма бахIарчилъи гьаниб гIуничIо.",
        "Къварилъалабазул унти гурони,",
        "ЛъачIо гьезда талихI ракаьлда букIин.",
        "КьогIал камиязул рухIел гурони",
        "БичIчIичIо гьаб гIумру гьуинаб букIин.",
        "КигIан кутакаб хвел тIаде щваниги,",
        "ХвелгьечIолъи гуреб течIо ракьалда.",
        "ГЪУГЪАГЕГИ ТIОКIАЛЪ РАГЪУЕ ЗОБАЛ",
        "***",
        "Рагъул гIел лъугIараб гIумру бачIани,",
        "Ахирияв солдат хабалъ вукъани,",
        "Лъицадай бицина цIияб гIелалъе",
        "ГIумру, ВатIан цIунун, кьурал васазул.",
        "Гьаб цIияб гIелалъул щущараб пикру",
        "Каранда гьалдезе лъица гьабилеб?",
        "ТIахьал цIалулареб цIияб гIелалда",
        "ГIумрудул хIакъикъат киндай бичIчIила?",
        "Аза-азар васал рукъараб гохIда",
        "Цереги чIун, тIагъур гьаз бахъилебдай?",
        "РухIарал, чIунтарал, чIваднал хутIараб",
        "Шагьаразул цIарал кIочон теладай?",
        "«Вацазул хобазул» магIна хвеладай?",
        "Хабалъ рукъаразул бицен къинадай?",
        "Дозул гьунаразул чирахъ свинидай?",
        "Дозул чилъиялъул цIар билилебдай?",
        "Рагъул лъимералъул рекIел божилъи",
        "Балагьун чIун буго дуниялалъухъ:",
        "Зар букъун, цIунизе улка кIвеладай?",
        "КIал гьикъун, гьабизе гьунар лъалебдай?",
        "Дун ялагьуларо…",
        "Дун ялагьуларо матIуялъуе,",
        "БатIияй лъугьарай дунго йихьизе,",
        "Дирго рукIкIалабахъ ихал рихьизе,",
        "Иххаз дие тарал лъалкIал цIализе.",
        "Дица матIуялда цееги йикIун,",
        "Цере гIадин гьанже гъалал ххаларо,",
        "Цин эхеде йорхун, цин гIодой къулун,",
        "Гогьдарулеб заман «гети» гьанже дир.",
        "БукIаниги рекIелъ буго жеги цIа",
        "ЦIорорал хинлъизе гIела гьеб жеги,",
        "РухIалъул хIал жеги хIалкъалъун гьечIо,",
        "ХIасратаб кечI ахIун бачIунеб буго.",
        "СихIираб эркенлъи",
        "Квешлъиялъул гохIда эхетизедай",
        "«Эркенлъи» дуй каву рагьун букIараб?",
        "Намус малакьги лъун мерхьинеяндай",
        "Мун гIадамазухъе битIун букIараб?",
        "Бицанщинаб бегьун, бегьилеб бицун,",
        "Цо дуца бачIараб чоргел нижехъе.",
        "МацIазги, цIогьалъги, хиянаталъги",
        "Хабалъ лъуралщинал васал ракьалда.",
        "СихIираб эркенлъи, дуца гурони,",
        "ГуккичIо ракьалда гьал гIакъилзаби.",
        "Дуца бачIана рагъ Дагъистаналде",
        "Дуца биххана дир гучаб пачалихъ.",
        "Дуца нух рагьана, гьагаб эркенлъи,",
        "Тохабщинаб хъублъи жаний чвахизе.",
        "Дуца нух рагьана, пачалихъги тун,",
        "Сахал гIолохъабаз гIурхъи бахине.",
        "Дий гьаб эркенлъиялъ щибниги кьечIо,",
        "Кьурабги кодоса бахъун гурони.",
        "Гьагаб мун нижехъе бачIиналдеги",
        "Эркенай йикIана дун Дунялалда.",
        "Инжитабщинаб жо гIинда рагIана,",
        "Сурукъабщинаб жо берда бихьана,",
        "Саяхъаб эркенлъи, мун дунялалде",
        "ЦIогьабазе бараб мина батана.",
        "Занал рахъун, хабал рухъана дуца",
        "ГIадамазул пикру беццлъизабизе,",
        "Чилъиялъул нухал рехана дуца,",
        "Намусалъул байрахъ хабалъ букъана.",
        "КIалдиса раладе инчIебги жубан",
        "Интернетал дуца гаргазаруна,",
        "ГьечIебщинаб мунагь тIадеги чвалхун",
        "Чанги чиясул ракI бекизабуна.",
        "БачIинародай мех заналги рахъун",
        "Хабалъ букъун бугеб намус бахъулеб?",
        "Унго кIвелародай цIияб гIелалда",
        "ХIалалги, намсуги хвасар гьабизе?",
        "Щай жакъа, эркенлъи, намус билараб?",
        "Щай жакъа эркенлъи кверал чоргараб?",
        "Щай жакъа эркенлъи хIалал кIочараб?",
        "Щай жакъа эркенлъи хIарам бергьараб?",
        "Хъабиниса къватIиб борчIараб илбис,",
        "Эркенлъи бокьараз горбода бан те,",
        "Горбачев вичIчIараб заман щвелалде",
        "Къебелъухъ махх гIадин бухе щвараб жо.",
        "ГIажаибаб къисматалъул чи вукIана Ражаб ДинмухIамаев – жамгIияв хIаракатчи,хъвадарухъан, рагъухъан, патриот, бахIарчи. Революциялда хадусеб авар литератураялда гьес хъвана тIоцересел прозаялъул асарал, хIалбихьана драматургиялъул асарал гIуцIизе, гIахьаллъи гьабулаан литература цебетIезабиялда хурхарал киналго ишазулъ. Абизе ккола, Ражабил творчество ва гIумруялъул нух жеги рагIа-ракьанде щун лъазабун гьечIин. Гьелъие цо гIиллалъун рикIкIине бегьула нилъер Хъвадарухъабазул союзалъ гъесде кколеб кIвар кьечIолъи, кьезе мустахIикъаб бугониги. Исана март моцIалда хъвадарухъанас нусго сон тIубала, тIаде щолеб буго фашизмалда тIад Бергьенлъи босун 60 сон тIубаялъул байрамги.",
        "Ражаб гьавуна 1905 соналъ Лаваша районалъул Урма росолъ мискинав векьарухъанасул хъизамалда. Гьесул лъимерлъи захIматаб букIана. Эмен, чиги чIван апараглъун вахъун, гьесда цадахъ ункъо сон барав васги гIурус ракьалде къокъине ккола. Гьел рукIуна Орловадда, Тулаялда, хадуб Петербургалда. 14 сон барав васгун унти ккарав ДинмухIама тIад вуссана анцIго соналдасан. КватIичIого гьев хола, гIемер мех иналде эбел унтула. Ражаб къисматалъ вачуна партизаназул отрядалде. Совет власталъе гIоло гьарулел рагъазул гIахьалчилъун лъугьуна. ГьитIинав гIолохъанчияс намус бацIцIадго тIуралаан партизаназул тIадкъаял.",
        "Граждан рагъ лъугIун хадуб Ражаб цIалула Темир-Хан-Шураб букIараб школа-интернаталда. ЦIалудаса хадуб гьес цIикIкIараб хIалтIи гьабула Хунзахъ районалъул комсомол организациялъул секретарь хIисабалда гIун бачIунеб гIелалъе тарбия кьеялъулъ. ГIолохъанав гIуцIарухъанасул махщел ва жигар бихьун, гьев витIула Москваялде Бакъбаккул захIматчагIазул коммунистияб университеталде цIализе. Хадув гьев хIалтIула магIарул мацIалда бахъулеб республикаялъул «МагIарул большевик» газеталъул редакIорлъун. Гьес редакторлъи гьабуна 1931 соналдаса 1937 соналде щвезегIан магIарул мацIалда бахъулеб букIараб «Коммунист магIарип» абураб журналалъеги. Ражабица кумек гьабулаан гIун рачIунел журналистазе. Масала, чанго соналъ магIарул радиоялъул бетIерав редакIорлъун хIалтIарав МухIамаев Камилица гьев адаб-хIурматIун ракIадде щвезавулаан. Ражабил гьудуллъи ва лъикIаб гьоркьоблъи букIана А. Аджаматовасулгун, М. Хурщиловасулгун, З. ХIажиевасулгун, ЦI. ХIамзатилгун, Э. Капиевасулгун.",
        "Ражаб ДинмухIамаевас хъвадаризе байбихьараблъун рикIкIуна 1926 сон. Гьесул тIоцересел асараллъун рукIана къокъал харбал, очеркал, макъалаби, фельетонал. Гьезда гьоркьоса рехсезе бегьула « Цеве аллагь, хадув рос», «Къанал чIваяв Къади», «Рабият» ва гь.ц. Рехсарал асарал художествоялъул рахъалъ жеги камиллъичIел, загIипал рукIана. Гьениб лъугьунеб ишалъул бицен гъаби гурони, героязул сипат-сурат, хиялал, пикраби рихьизарун рукIинчIо. Прозаялъул асарал гIуцIулел къагIидаби доб заманалда Дагъистаналъул киналго хъвадарухъабазда жеги камилго лъалароан, мацI букIана жеги хIадуричIеб, къачIачIеб. Гьедин, цо-цоял гIурусалъ хъвадаризеги лъугьунаан. Хадусел соназ Ражабицаги хIал бихьана асарал гIурусалъ хъвазе, гьелъул хIасил лъикIаб ккечIониги.",
        "1929 соналъ къватIибе биччараб «Бидухъ би» абураб къисаялда какулеб буго бидухъ рецIел босиялъул некIсияб гIадат, бицунеб буго цIакъго пайда гьечIеб жо сабаблъун кIиго хъизамалда гьоркьоб бидулаб тушманлъи ккеялъул. Доб мехалъ гьеб къиса магIарулазда гьоркьоб машгьураб букIана, гьелдасалъикIаб букIинчIелъул. Амма гьелъул букIана пасихIаб гуреб мацI, камиллъичIел сипатал, тIубан рукIалиде ккечIеб композиция. Гьел гъалатIаздаса гIемерал мехалъ эркенлъизе кIвечIо хъвадарухъанасда.",
        "30-абилел соназ Дагъистаналда цIияб гIумру ва адабият гIуцIиялъул хIалтIабаз лъикIал хIасилал кьола. Киналго хъвадарухъаби цолъула жидерго цо союзалде. 1934 соналъ гьелъул членлъун лъугьана Ражабги. Гьебго соналъ тIобитIула Дагъистаналъул хъвадарухъабазул тIоцебесеб съезд. Делегат хIисабалда гьес гIахьаллъи гьабула Москваялда тIобитIараб ТIолгосоюзалъул хъвадарухъабазул I съездалдаги. Гьелъул хIакъалъулъ халкъияв поэт ЦIадаса ХIамзатица хъвараб «Москваялда писателазул I съезд» абураб кечI байбихьула «Нилъер Дагъистаналъул писателазда гьоркьор гьалмагъ Ражабги дунги рахана поездалде», – абун.",
        "Лъеберабилел соназ ДинмухIамаевас хъварал асаразда гьоркьоб лъикIаблъун рикIкIине бегьула «Галинал гьалбал» абураб хабар. Гьениб берцинго бихьизабун буго гIурус яс, учительница Галинал сипат-сурат, гIамал-хасият. ЦIалдохъабазе ва херал магIарулазе гьей цIакъ йокьула. Амма гьелъулгун гьелгьел рокьи гьабизе жигар бахъула финотделалъул хIалтIухъан МухIамадица. Изну гьечIого гьелъул рокъове кIанцIизе хIаракат бахъула. Авторас гьесул образ кьолеб буго сатирикияб къагIидаялъ, батIи-батIиял художествоялъул къагIидаби хIалтIизарун. Хабар хъван буго берцинаб, хIеренаб мацIалъ, сипатал хIалтIизарун. Гьеб байбихьула тIабигIаталъул сурат гьабиялдаса. Гьедин дагь-дагьккун Ражаб вачIунев вукIана цIияб реализмалъулаб литератураялъул нухде. Гьесул аслияб масъалалъун лъугьана цIияв инсанасул образ гIуцIи. Гьеб масъала тIубазе ккани, хъвадарухъанас сапар гьабизе кколаан таварихалде. Гьеб къагIидаялъ гIумруялде бербалагьи гьабиялъул хIасилалда Ражабица хъван лъугIизабуна «Хъабчилъ бахIарзал» абураб роман. 1932 соналъ басмаяддаги бахъана. Гьеб букIана тавакалаб иш. Нилъер литератураялда жеги букIинчIо роман гIуцIиялъул хIалбихьи. Гьедин букIаниги, Ражабица жигар бахъун буго романалъул цокIалаб сюжет гIуцIизе, гIемерал лъугьа-бахъинал данд разе, гIадамазул ишал рихьизаризе.",
        "Рос-лъади ГIалилги Рукъиятилги цIакъ язихъаб яшав букIуна. Къарзалъе босараб сахI цIоросаролъухъ гьел рухI бичун Пайзулагьида цере хIалтIула. Гьале гьеб сурат бихьизабун бугеб куц: «Хасало къарзалъе босараб цIоросаролъул ханждахъ, ГIалиги Рукъиятги Пайзулагьил росдадаса, лъималаздаса рикIкIадаб ролъул хурир лъилъарулел рукIана. Хинаб риидалил къо, къалъанагIан коррукъ гIадин багIаризе лъугьана. Лъилъарилаго кутакалда свакарай чIужу Рукъият бакъалдаса яхчизе рагIад гьабизе лъугьана. Рукъиятица гьабураб рагIадги бихьун, кодоб букIараб нилъги гIодобе рехун, цебеса бихъ-бихъараб, гъизараб гордеялъ гургинаб надалдаса бухIараб гIетIги бацIцIунаго ГIали, гIодизе хIадур йигей, Рукъиятиде аскIове вилълъана».",
        "ГIалица гIемер пикру гьабулаан щай гьаб гIумру цоязе гьадигIан захIматаб бугеб, цогиязейин абуни кепаб, аваданаб бугебилан. Мискиназ гьабун, бечедаз кунеб кинаб гIадат гьаб?! Гьесда жаваб батулеб букIинчIо, бечедаздехун рокьукълъи цIикIкIунеб букIана. Цо нухалъ хуриса рокъове вачIунев вукIаго, ГIали Пайзулагьица хIакъир гьавула. Жавабалъе ГIалица Пайзулагь вухула. Гьелдаса хадуб магIишат гьабизе ГIали батагъалде ккола. Гьениб Пайзулагьица рецIел босизе гъоркьан тIамурал чагIаз рекIкI гьабун цIогь тIад чIезабун туснахъалда тIамуна ГIали. Туснахъалда революционер Акайилгун лъай-хъвай ккола. Акайидасан ГIалида гIемераб жо лъала революциялъулаб хIаракатчилъиялъул хIакъальулъ.",
        "Туснахъалдаса ворчIун хадуб ГIалие ралъдалъ гъанкъулей йикIарай яс хвасар гьаюралъухъ гIемераб гIарац щола. Гьеб гIарац башдаб Акайихъе ккезабула, хутIараб жиндирго магIишаталда хурхинабула.",
        "Щвараб лъайги, гIумруялъул хIалбихьиги ГIалица хIалтIизабула росдал гIумру хисизабизе. Граждан рагъ байбихьараб мехалъ гьев партизаназда цадахъ вагы.зе уна. Гьеб бакIалда ГIалил гIумруялъул хIакъалъулъ бицен лт VгIула. Аслияв геройлъун лъугц а рагьтIател МухIама. Гьев вищу Iа росдал бегавуллъун. Росулъе бг дал рачIараб мехалъ мискинзаI,зул рагъуе бетIерлъи гьабула МухIамаца. Бандаз росу ккураб меха..да, гьев жиндирго отрядги бачун гьезде данде вагъизе уна. Ахирги бергьенлъи босула багIарал партизаназ. Гьединаб буго романалъул къокъаб хIасил. Романалда кьун руго гIемерал лъугьа-бахъинал. Амма абизе ккола гьел лъугьа-бахъинал, гIемерал гIадамазул гIумрудул нухал, къисматал цо рахънире ккезаризе тIубан кIун гьечIин. ТIоцебесеб хIалбихьи хIисабалда роман загIипаб букIана. Гьеб хъван буго дагьаб чIамучIго, халат бахъинабун. Ражабил тIехьалда рихьизарурал гIадамазул пикраби, хьулал жеги мукъсанал руго. ГIемерисел бакIазда гьел рихьизарун руго маргьабазул бахIарзал гIадин. Гьез цебе чIараб захIматаб масъала бигьаго тIубала.",
        "Художествоялъул рахъалъ дагьаб загIипаб букIаниги, магIарулазул литератураялъул бицен гьабулаго, «Хъабчилъ бахIарзал» роман мустахIикъаб буго латин алфавиталдаса гьанжесеб алфавиталде босун басмаялда бахъизе.",
        "Дол соназ Ражабил роман гIадамаз цIалулаан, гьоркьоблъун данд балаан. Масала, гьелъул хIакъалъулъ 1935 соналъ Аварпедучилищеялда цIалдолезул конференция ахIун букIана. Гьелдаса нахъе автор романалда тIад гIемер хIалтIана, гьеб къачIа-кIатIалаго, мисал босулеб букIана гIурус литератураяддасан.",
        "Нилъее кIудияб кIвар буго ДинмухIамаевасул тIехьалъул хIакъалъулъ гIурусазул хъвадарухъан Лев Пасынковасул букIараб пикруялъул. 30-абилел соназда Пасынков Дагъистаналде вачIун вукIана. Гьев лъугьана Ражабил гьудуллъун.",
        "Москваялдаса Пасынковас хъвалеб букIана:",
        "С.26.– Дуца рагIи кьун букIана дихъе дурго «Хъабчилъ бахIарзал» роман гIурус мацIалде буссинабизе биг Iизе. Дица бицен гьабуна редакциязда, издательствабазда, кирго цуца роман бачIиналъухъ кIудияб гъираялда ралагьун руго. ЦохIо дур рахъ гурелъул хIасабадде босизе кколеб, кIвар буссинабизе ккараб жо буго гьанжелъизегIан кIудияб магIарул халкъалъул асарал гIурус мацIадде руссинаричIого тей. Дуда ракIалде кколеб батила формаялъул рахъалъ роман дагьаб рагIа-ракьанде щвечIеб бугин. Гьеб иш битIизабун рукIалиде ккезабизе бегьулеб жо буго. Дица дуе рагIи кьун букIахъе, гIурус мацIалде буссинабулаго къачIазе кумек гьабила. Гьединаб асаралъе кьолеб заманалдаяги захIматалдадун барахщуларо. Гьеб роман нижее кутакалда хIажатаб ва бергьун кIвар бугеб буго. МагIарулазул бечедаб таварих буго, амма гьелъул цIех-рех мукъсанго гурони гьабун гьечIо. ГьабсагIат тIолабго халкъ социализмалде лъугьунеб бугеб мехалъ, кинабго мухIканго лъазабизе ва бихьизабизе ккола. Гьелъие байбихьи «Хъабчилъ бахIарзаз» лъелин хьул буго».",
        "Пасынковас гьарулеб буго тIехь битIеян, кинаб бокьаниги кумек гьабилин. Амма Ражаб гIедегIулев вукIинчIо гьесда лъалаан романалъул гIунгутIаби, гьел тIагIинаризе ккани, гIемер хIалтIизе кколевлъи. Кин бугониги, гьудуласул гьари тIубазабун, жиндицаго гIурус мацIалде буссинабун «Хъабчилъ бахIарзал» роман Ражабица Пасынковасухъе битIана.",
        "Гьале гIемерал сонал ун хадуб 1955 соналъ «Знамя» журналалда бахъараб «Шолоховасул цIалдохъаби» абураб макъалаялда гьес хъвалеб бугеб жо:",
        "«Ражаб ДинмухIамаевас дие сайигьат гьабуна жиндирго «Хъабчилъ бахIарзал» абураб роман. ТIехь магIарул мацIалда хъван букIиндал, гьелда цадахъ лъун букIана подстрочникIи. Романалда гIумруялъул хIакъикъат букIана.",
        "Амма хIикмалъабазул бицунеб литератураялъул мугьруги букIана. «Ражаб, – ан абуна дица, – мун вижудасаго кIудияв хъвадарухъан вуго, амма дуца дурго квералъ чехь бихъун буго романалъул». Цо соналдасан ДинмухIамаевас дихъе кьуна цIияб романалъул тIоцересел бутIрул. Гьес абуна: – «Шолоховасул асарал тIатIа вуссун цIалана, нижерго мугIрузул гIумру лъазабуна. Гьедин лъугьана гьал мухъалги», – ян. Гьел тIоцересел тIамчал цIакъ лъикI хъван рукIана. Дица гьал щвезаруна «Дружба народов» журналалде. Анкьидасан редакциялъул хIалтIухъаналъ дида абуна:",
        "– Кибха бугеб хадусеб? Дур ДинмухIамаев битIахъего гIолохъанав Толстой вуго!",
        "ДинмухIамаевас роман лъугIизабичIо, амма бахIарчиго лъугIизаруна гIумруялъул къоял. ВатIаналъе, халкъалъе эркенлъиялъе гIоло рагъда хвана». Гьеле гьеб чанго мухъ буго кIудияб гIурус журналалда Ражабил хIакъалъулъ хъвараб жо.",
        "Романалъул цIияб вариант гьечIин абураб пикру букIана гьал ахирал соназде щвезегIан. Амма къачIараб тIехь гIурус мацIалда нахъе хутIун батана. Гьелъие кьун буго батIияб цIар, «ГIинтIидул тIегь» абун. Гьеб цIакъ гьайбатаб цIар буго. Унго-унгояб гIинтIидул тIегь зазил цIураб букIунеб гIадин, унго-унгояв бахIарчиги цо-цо хъабчилъин ватулев. Гьеб кIиябго пикру цого магIнаялъулин бугеб. Роман цIунун букIана Ражабил лъади, журналистка Зинаида Михальскаялъухъ. Гьелъул ахирисеб тIамчил гьумералда хъван букIана: «Жакъа рагъ лъазабуна, романалда тIад хIалтIи лъугIизе тана. ВатIан цIуниялъул ишалде байбихьана», – ян. КIудияб ВатIанияб рагъалъ Ражабил планал ва хьулал хисизаруна. Гьев лъугьана рагъухъанлъун, амма рагъде иналде гьес хъйана лъабго лъикIаб къиса: «Гьа», «ТIулакьераб борохь» ва архивалда нилъеда батараб «Хиянатчи». Гьел асаразда бицунеб буго рагъул заманадда магIарулазул тылалда букIараб гIумруялъул, бахIарчияб хIалтIул, фашистаз халкъалде бачараб балагь-къварилъиялъул. Аслияб бакI гьениб ккола нилъер халкъалъул ватIаналде бугеб рокьиялъ, тушманасде бугеб гьалагаб цциналъ. ТIулакьераб борохьлъун бихьула магIарулазда вахIшияб фашизм. КигIан кIудияб къварилъи тIаде бачIаниги, гьел къуркьуларо, бергьенлъиялде бугеб шавкъ гIодоцунаро.",
        "ЦIакъго лъикI хъван буго «Хиянатчи» абураб къиса. Киналго рахъаздасан гьеб рикIкIине бегьула камилаблъун. Гьениб бихьула хъвадарухъанасул жиндирго хатI, сипатал кьезе ругел хаслъаби, магIарул тIабигIат, инсанасул хасият лъай. Къисаялда бицен гьабураб иш ккола магIарухъ рагъул соназда. Гьелъул аслияв герой ХIосен-дада унго-унгояв бахIарчи вукIуна, Совет власталъе гIоло вагьарав, мисалияб куцалъ колхозалда хIалтIулев. Гьесул цIикIкIарав вас багьадур гIадин ВатIан цIунун вагъула. Рагъде тIовитIула гьитIинав вас МухIамадги. «ГъалбацIлъун рагъда хвей лъикI, гIанкIлъун чIаго хутIиялдаса. БахIарчи рагъда хола. ВатIан цIуниялдаса хIурматаб иш бихьинчиясе щибго гьечIо» – гьедин абула инсуца вас тIовитIулаго росуцояздехун вуссун. Аммадагьаб заман иналде ХIосенида бугьтан лъола, МухIамад лъутун вугин лъазабула органаз. Амма бокьоб гьесул тIагъур батидал, инсул бадиса канлъи босула, туманкIгун рокъоса тIагIуна. МухIамад хиянатлъараб куц авторас психологияб кьучIалда бицун, цIалдолев божиледухъ бихьизабун буго. Режиссер М. Мусаевас, Ражабил къиса кючIое босун, лъикIаб спекIакль гIуцIана телевидениялдасан .бихьизабизе.",
        "Ражаб вукIана кIудияв патриот, литератураялда гIуцIарал бахIарчиял героязул иш гьес жиндицаго гIумруялда такрар гьабула. (С.27)Тифлисалда офицерзабазул школаги лъугIизабун, гьев 1943 соналъ рагьде уна. МахIачIъалаялъул вокзалалда гьев тIовитIулел рукIана ХIамид Темирханов – машгьурав переводчик, Шигьабудин МикагIилов – кIудияв гIалимчи, МухIамад Хуршилов – хъвадарухъан, гIагарал-божаралги. Рагьдаса гьев тIадвуссинчIо, тIад вуссиналда божарав вукIаниги.",
        "Украинаялъул фронталда гьев кколаан капитан, батальоналъул комиссар, полкалъул агитатор. Гьев гIашикъ вукIана рагъул хIакъалъулъ хIасратаб асар хъвазе. Рагъдаса рачIарал кагътал цIалулаго нилъеда цебе чIола гьайбатав инсанасул, рагъухъанасул, патриотасул сипат. 1943 соналъул 10 ноябралда гьес хъвалеб букIана: «Дица гIахьаллъи гьабичIого граждан рагъги лъугIичIо, ВатIанияб рагьги лъугIиларо. Немцазул гIащтIичагIаздаса ВатIан цIунизе гIоло дуца щиб гьабурабан букIинесеб гIелалъ гьи­къараб мехалъ, гьелъие жаваб кьезе кIвеялдаса дун вохарав ва чIухIарав вуго».",
        "Ражаб кинав чи вукIарав ва кин гьев тушмангун вагъаравали нилъеда бихьула гьес гIагарал-божаразухъе рокъоре хъварал кагътаздасан. Гьале Тифлисалда рагъулабгун политикияб училишеялда цIалулеб мехалъ росулъе хъвараб кагътидаса мухъал: «Хирияй эбел, дун тIад чIун цIалулев вуго, ВатIаналде къо ккун къватIиве вахъун вугелъул. Дудаса рикIкIад вукIин гурони, щибго къварилъи гьечIо». Училищеги лъугIун рагъде араб мехалъ хъвалеб букIана: «Дир хирияй эбел ГIайшат, яц Салимат, босе дир урхъараб салам. Дир хIал гьикъани, чIаго вуго. Дун вуго рагъул цебесеб кьерда. Щибаб къоялъ ниж церехун унел руго. Сордо ва къо батIа гьабичIого вачахъулев вуго тушман нилъер ракьалдаса. ВатIаналде тIаде захIматаб къо бачIараб мехалъ рухIалда барахщичIого хIалтIизе ва рагъизе кколелъул. Нужер вас, кIудияв лейтенантДинмухIамаев. Полевая почIа 04080. 21 июль 1943 с».",
        "Рокъобе хъвараб щибаб кагътида гьес росдал хIал-хIукму цIехолаан. Гьале Ражабил эбелалъухъе бачIараб ахирияб кагьтидаса мухъал: «ГьабсагIат ниж кутакалда рагъулел руго тушмангун ва гьесда кьаби щвезабулел руго. Нужеда рагIила нужерго васасул гьунар, гьеб букIина гIагарал къоязда. Хьулги буго гьаб кагътие нужер жавабга щвелилан». Ражабихъе жаваб щвечIо, амма рагIана гьесул гьунар росдада ва гIагарлъиялда: ВатIаналъе гIоло гIумруга кьун Ражаб бахIарчиго хвана 1944 соналъул апрель моцIадца Украинаялъул ракьалда. Гьев вукъун вуго Тернополь районалъул Зоболотниково росдада гIагарлъухъ.",
        "Шамил имамасул зияраталда",
        "1",
        "Муг1руздаса рик1к1ада,",
        "Нур бараб Мадиналда",
        "Алжаналъул ахилан –",
        "Равзаялъул ракь буго.",
        "Гьелда аск1об Бакъиг1а–",
        "Асх1абзаби, шагьидал,",
        "Салих1унал цолъараб,",
        "Ц1акъ хирияб зиярат.",
        "Г1алам жидехъ урхъарал,",
        "Умматалъул чирахъал,",
        "Исламалъе рух1 кьурал,",
        "Церехъабазул къокъа.",
        "Дир г1акълу биххун буго,",
        "Черхалда гъаргъар бала.",
        "Гьалщинал бах1арзазул,",
        "Г1ажаибал къисабаз.",
        "Гьаниб Аварагасул,",
        "Васиятал ц1унарав,",
        "Анц1азарго чиясул,",
        "Хабал агьлу г1ун буго.",
        "Иман лъурал васаца,",
        "Аллагьги к1одо гьавун,",
        "Т1олго дуниялалда,",
        "Диналъул аслу лъуна.",
        "Гьанив щивав чи вуго,",
        "Жиндир г1умру берцинав,",
        "Бицен къадруяб  буго,",
        "Къармат1ал васалазул.",
        "Амма, цо маг1арулав –",
        "Г1ажамияв, генусев,",
        "Г1ажаибаб нух бугев,",
        "Нахъа гъазават бугев.",
        "Бодул гьалдолеб тарих,",
        "Чодул кьолониб хъварав,",
        "Рит1ухълъиги Ват1анги",
        "Ясбер г1адин ц1унарав.",
        "Гьит1инаб бо къуватав,",
        "Къо-асс жиндир борхатав,",
        "Бах1арчилъи, ях1, намус",
        "Ирсалъе нахъе тарав.",
        "Хъудулел г1ораздеги,",
        "Хъирул сухъмахъаздеги,",
        "Рокьи свине тогеян,",
        "Аманатал гьарурав.",
        "Имаматалъул къиса",
        "Дунялалда бицарав.",
        "Рорхарал байрахъазда",
        "Рагъул аятал хъварав.",
        "Ругъназ черх бас-басарав",
        "Бер къапун нахъе къач1ев,",
        "Имамасде зиярат",
        "Гьабизе щун вуго дун.",
        "2",
        "Рек1ел х1алуциналъул,",
        "Х1айранал къаг1идаби,",
        "Къваридго К1удиясде,",
        "Шурулел руго дица.",
        "Гьанже дуниялалда",
        "Дагъистаналъул ц1ваби,",
        "Къо банаг1ан рик1к1алъун,",
        "Кунч1ун-сун рихьулилан.",
        "Умумуца рух1ги кьун,",
        "Ц1унараб маг1арулъи,",
        "Ц1и г1урал наслабаца",
        "Дагь-дагь ккун рехун тана.",
        "Гьанжесеб г1ел муг1рузде,",
        "Ч1ваднахъе щвезе уна,",
        "Рехун тарал хъулбузул,",
        "Тарих цоцай бицине.",
        "Замана хисун ккана,",
        "Хиянатлъиги буго,",
        "Бат1аго доб мехалъул",
        "Наслаби кире инел?",
        "Узденлъи учузлъараб,",
        "Х1ел-х1еди багьалъараб,",
        "Х1алих1атал т1адчаг1и,",
        "Г1емерлъараб х1укумат.",
        "Дур къануналги, имам,",
        "Къалмикьго хут1ун руго.",
        "Имаматалъул тарих,",
        "Т1ахьазда басралъана.",
        "Дур гъазаватал васаз,",
        "Дагьал рехсолел руго,",
        "Дур сухъмахъазда гьанже",
        "Байрахъал ч1валел гьеч1о.",
        "Дур ц1ар бахчизе лъугьун,",
        "Т1убараб къарну ана,",
        "Къоло щуго соналъ мун,",
        "Вагъарав ват1аналда.",
        "Дуда данде рахъарал,",
        "Хъурмазул наслабаца,",
        "Бичулеб буго т1алъи,",
        "Т1у-т1ун цоцахъа бахъун.",
        "Г1емераб рек1к1 гьабуна,",
        "Г1емер х1илла ургъана,",
        "Гьегьал т1адчаг1и рач1ун,",
        "Чарал харбал рицана.",
        "Дур къадру гьабунщинав,",
        "Хиянатчи гьавуна,",
        "Дур гъазават какизе,",
        "Г1емераб ях1 бахъана.",
        "Дур борхараб хвалчакьа,",
        "Жакъаги х1инкъун ругел,",
        "Дур асарал рехседал,",
        "Сородула дол жеги.",
        "Дур борхалъидул хъулби,",
        "Жеги рихулел руго.",
        "Дур бац1ц1адаб ц1аралъе,",
        "Ц1ар кьезе х1инкъун руго.",
        "Къуват дагь бугониги,",
        "Къарт1 жидер т1адег1анал,",
        "Муридзаби рехсани",
        "Сири бач1уна дозде.",
        "Бак1 гьит1инаб бук1аго,",
        "Гьунаралъ дунял ц1урал,",
        "Маг1арулазул ц1араз,",
        "Ц1орораб г1ет1 рехула.",
        "Имам, дур миллаталда,",
        "Г1емераб къо бихьана,",
        "Къоабилеб г1асруги",
        "Г1асилъабазда ана.",
        "Г1умру т1убан хисана,",
        "Хасиятал чучлъана,",
        "Чилъиги г1аданлъиги,",
        "Цебе г1адинаб гьеч1о.",
        "Мун ун сонал раледе",
        "Туснахъ гьарун рит1ана,",
        "Рит1ухъал г1олилазул",
        "Къокъаби ятабалде.",
        "Дагьабниги эркенаб",
        "Пикру загьир гьабурав,",
        "Пачаясе инкарчи",
        "Вугилан лъазавуна.",
        "Раг1и бугевщинасе,",
        "Судалъ х1укму къот1ана,",
        "Къоло щуго соналъул,",
        "Асирлъи, ялъуни – хвел.",
        "Г1емерав г1алимчияс",
        "Сапар бухьине ккана,",
        "Кинабгоги рехун тун,",
        "Ц1орораб Сибиралде.",
        "Амма щиб лъугьаниги",
        "Х1укумат хисаниги,",
        "Ях1ги ц1арги ц1унарал,",
        "Маг1арулал камич1о.",
        "Киг1ан къо бихьаниги,",
        "Росаби рух1аниги",
        "Борхатго ккун бук1араб,",
        "Бет1ер лъийго къулич1о.",
        "Бат1аго камуларо,",
        "Жанисеб хиянатлъи,",
        "Жидерго миллатцояз,",
        "Жинкун, хьимун гьабулеб… .",
        "Жегиги лъуг1ун гьеч1о,",
        "Инкарчаг1азул макру,",
        "Унтизабула керен,",
        "Кванала гьелъ ургьимес.",
        "3",
        "Имамасул каламги,",
        "Камилаб малъа-хъвайги,",
        "Киналго сонал рахун,",
        "Раг1улеб бугин ккола.",
        "Рик1к1адал кьалул сонал,",
        "Цере рач1унел руго,",
        "Рек1к1ги, хиянатлъиги,",
        "Бах1арчилъиги, ях1ги.",
        "Зах1матал сухъмахъазда,",
        "Кьур-кьурарал нухазда,",
        "Кьварарав имамасе,",
        "Чанги къор гъун бук1ана.",
        "Бук1аниги кинабго",
        "Нахъа тарав багьадур,",
        "Борхатаб сиялдасан",
        "К1алъалев вугин ккола:",
        "«Замана хисардула,",
        "Ханзаби т1аса уна,",
        "Т1аса ин гьеч1ев вуго",
        "Бет1ергьан, нилъер Аллагь.",
        "Бижанщинаб махлукъат,",
        "Досде буссине буго,",
        "Диван гьабулеб къоялъ,",
        "Иншааллагь, рихьила.",
        "Дир киналго муридал,",
        "Муг1рузда шагьидлъарал,",
        "Рец1ц1улаго ругъналгун,",
        "Т1аде рахъине руго.",
        "Гьеб мехалда бич1ч1ила,",
        "Щал бит1арал рук1арал.",
        "Щивасул хияналъи,",
        "Борцина ц1адирабаз».",
        "Кинабго Аллагьасде,",
        "Т1амун тейин абулеб,",
        "Имамасул г1акълуялъ,",
        "Г1одоб биччала керен.",
        "Киг1анго бак1лъаниги,",
        "Квер хьваг1ун тезе ккела,",
        "Жидедаго бич1ч1ухъе",
        "Х1укму къот1улел чаг1и.",
        "Гьезул беццал рак1азе,",
        "Канлъи т1ок1аб щвеларо,",
        "Кант1улареб бет1ералъ,",
        "Балагь г1емер гьабила.",
        "Г1узраби ругониги",
        "Г1арзаби ругониги,",
        "Г1азизаб  миллаталул,",
        "Къо жеги рук1к1ун гьеч1о.",
        "Маг1арул сверабазда",
        "Сун гьеч1о жеги ц1аял.",
        "Жан бугел г1олохъабаз",
        "Ц1унила дур Дагъистан.",
        "Гьел жеги цере руго,",
        "Гьал кьураби хириял,",
        "Гьал иццазе, г1оло доз",
        "Г1азизал рух1ал кьела.",
        "Дозул бер къапиларо,",
        "Дозул квер т1урк1иларо,",
        "Т1адег1анасул рах1мат –",
        "Ях1 бугел маг1арулал.",
        "5",
        "Имам, дур тарих лъалев",
        "Г1ажаиблъун ккеларо,",
        "Бакъиг1алъул ракьалда,",
        "Дуе бут1а щвеялда.",
        "Гьеб дуе Х1абибасго,",
        "Х1адурун тараб сайгъат.",
        "Салам буго К1удияв,",
        "Дуде Дагъистаналъул",
        "***",
        "Муг1руздаса рик1к1ада,",
        "Г1арабазул рахъалда,",
        "Алжаналъул ракьалда",
        "Равзаялда г1агарда,",
        "Г1алам жидехъ урхъарал,",
        "Зияратазул ц1ураб,",
        "Бакъиг1алъул хабалалъ,",
        "Хиялазда вуго дун.",
        "Г1арабустан. Нур бараб Мадина. Бакъиг1алъул хобал. 2014с.",
        "Гьале дица рагьулеб буго маг1арулазул шаг1ир Жабраг1ил Х1асановасул «Пашманаб къиса» абураб абураб куч1дузул т1ехь. Гьелда Жабраг1илица гьадинаб т1адхъвай гьабун буго: «Дир гьудул Ах1мадов. Гьал раг1абаца загьир гьабич1еб цойги дица дуда щибин абилеб? Жабраг1ил». Шаг1ирзабазул щаг1ирзабазда гьоркьор гьудулзаби дагьал рук1уна. Жабраг1илги дунги гьудулзаби рук1ана. Нижер кеч1ги, рак1ги, бак1ги кидаго рекъон кколаан. Шаг1ирлъи гьудуллъилъун лъугьараб мехалъ, гьудуллъиги шаг1ирлъилъун лъугьуна. Гьединлъидал гьес дие сайгъат гьабураб кеч1алда хъвалеб буго:",
        "Дир рахъалъан абе АхIмадовасда,",
        "АхIун пайда гьечIин гьанже кучIдузул.",
        "РекIее рокьарал ракьулъе индал,",
        "Ракьалда вукIине бигьаяб гьечIин.",
        "Цойги дуца абе, дун свакан вугин,",
        "Сабурги чорхолъа лъугIулеб бугин.",
        "ГIедегIун сверулел соназ, лъачIого,",
        "Савуялъ бахчулеб бетIерги бугин.",
        "Дир рахъалъан абе АхIмадовасда,",
        "Аллагь тун нахъияб гьереси бугин.",
        "Замана щун бугин нилъеда лъазе",
        "Лъие нилъ къулилел, сунда божилел.",
        "Гьеб коч1олъ к1удияб бух1иги, гъваридал пикрабиги, каранзул ургъелалги, г1умруялъул дарсалги руго. Жабраг1илица гьениб заманаялъул сурат бахъун буго:           Цойги дуца абе дир гьудуласда,",
        "Рит1ухълъи бокьарал ракьулъ лъун ругин,",
        "Эркенлъи хириял хабалалъ ругин,",
        "Халкъалъ бидуласе байрахъ чIван бугин.",
        "Гьаб ракьалда лъикIлъи лъун бугин гьоркьа,",
        "Ккун бугин кинабго квешлъи тIадехун.",
        "Жагьилчи бергьанин, гIалимчи къунин,",
        "ГIакъилги гIабдалас кIалъазе течIин.",
        "Гьалдинаб коч1олаб кагъат г1адада хъваларо – хъвала гьудуллъиги божилъиги, борхалъиги бугеб мехалъ. Дицаги гьеб къабул гьабуна гьудуласул васят г1адин, коч1оца г1умруялъе кьолеб къиматги къуватги г1адин.",
        "Жабраг1ил вук1ана маг1арухъ г1урав маг1арулазул шаг1ир. Гьесул коч1олъ цолъун рук1ана киналго маг1арул классиказул лъик1алщинал рахъал: Г1али –Х1ажил иллагьияб нур, Мах1мудил панаяб хьухьел, Х1амзатил х1еренаб гьими, Расулил шиг1рияб къуват, Г1абасил Мах1амадил сабураб г1акълъу, Г1умар-Х1ажил рек1ел гьалдей.",
        "Гьединлъидал дида рак1алде щола Г1умар-Хажил гьадинал раг1аби: «У, дунги, дир умумулги дир умумузул умумулги г1уна гьал муг1рузда, Дагъистаналда. Гьеб буго дир ват1ан. Дунял щай х1айранлъизе, г1ажаиблъизе гьабураб дир умумузул Дагъистаналъул бах1арчилъиялъ? Щай гурелъул гьез жидерго ват1ан г1уц1ич1о г1иц1го анищаздасан, хиялаздасан. Хиялалги анищалги гьез г1уц1ана г1агараб т1алъиялда, ват1аналда сверун».",
        "Ват1аналда сверухъги рек1еда сверухъги рух1алъул бух1иялъул ц1адуда сверухъги г1уц1араб поэзия бук1ана ва буго Жабраг1ил Х1асановасул. Гьесул анищалги хиялалги хут1ана маг1арул ракьалда, маг1арул мац1алда, маг1арул зобазда. Гьесул къисматалъул пашманаб къиса халкъалъухъе щвана шиг1рабаз ц1унун, шиг1раби г1адамаз ц1унун:",
        "Зодихъе гIагараб доба магIарухъ,",
        "МагIу баккуларо, би гуронани.",
        "Бергьенлъи босарав вукIуна дова,",
        "БукIине кколеб жо лъугьараб гIадин.",
        "Доба бихьинчилъи, цIар букIунаро,",
        "ЦIвабзазухъе вахун мун ананиги;",
        "Доба бахIарчилъи, гьеб гьунар гуро,",
        "Гьеб тIабигIат буго магIаруласул.",
        "Шахтамановас абухъе: «Муг1рузда г1урал г1адатиял чаг1и руго ниж. Кеч1ги нижерго буго, бакъанги нижерго буго. Бакъназе т1амурги нижерго буго. Т1амур хъван кеч1 ах1изе ват1анги нижерго буго. Амма нижеца кеч1 г1иц1го коч1ое гьунар бихьизабизе гуро ах1улеб. Нижеца кеч1 ах1ула раг1аби абизе, чед г1адин кеч1ги нижеца дунялалъе г1ахьал гьабула». Гьал раг1аби ц1акъ рекъон ккола Жабраг1илил шиг1рабазул дунялалда, гьесги кеч1 ах1ула раг1и абизе. Амма, абураб раг1и раг1изеги гьунар къвариг1уна. Гьеб гьунар Аллагьас кьураблъун бук1ана маг1арул халкъ, гьелъие кеч1 ах1ана киналго гьунар бугел маг1арул шаг1ирзабаз. Ах1ана Жабраг1илицаги. Талих1 буго халкъалда гьесул кеч1 раг1улеб бук1ин:",
        "Гьадинаб жойищ гьаб гIумру букIараб,",
        "ГIурччинаб ихилан дур хиял ккараб,",
        "ГIадамасул гьумер гьимараб мехалъ –",
        "Цо хIилла батилин хIинкъизе ккараб.",
        "Гьадинаб жойищ гьаб гIумру букIараб,",
        "МагIица лъалъараб, лъеца чурараб,",
        "ЛъикIалщинал чагIи къанабакь лъураб,",
        "КъабихIабщинаб жо ракьалда тараб.",
        "Нижеца кеч1 ах1ула раг1и абизе. Гьединлъидалин кеч1 ах1улеб мехалъ абулеб бук1араб – раг1аби раг1изе теян. Гьедин ах1улаан, хъвалаан кеч1 Жабраг1илицаги. Гьесие х1ажатаб бук1ана жиндирго рохел-пашманлъи, пикраби, рек1ел асарал, анищал, мурадал, рак1алдещвеял щивав маг1аруласда раг1изабизе.",
        "Къисматалъул пашманаб къиса бигьа гьабизе, заманаялъул кьог1аб хабар гьуин гьбизе, гьунаралъул балъголъи загьир гьабизе рижарал руго Жабраг1илил г1емерисел жугьаби, гьес кеч1 хъвалеб г1адин х1ухьел ц1ала, х1ухьел ц1алеб г1адин кеч1 хъвала, гьесухъе кеч1 бач1уна унтуе дару г1адин:",
        "Дир бицен ккарабго, берцинал ясал,",
        "Бераз ишан гьабун, щурщудиларо.",
        "Кьерилал васазги кьуриларо михъ,",
        "Кьурулъан харулев чи гъов вукIинчIин.",
        "Гьаб, рииги тIагIун, хаселги щвечIеб,",
        "Хиялаца гIодов тIамураб заман.",
        "Сверулъанги гирун, гохIдеги щвечIеб,",
        "Гуккун вукIин дида дунго лъараб мех.",
        "Щивав шаг1ирасул буго жиндирго заман. Шаг1ирас замана т1аса бищуларо, заманаялъ шаг1ир т1аса вищула, жибго лъазабизе, рагьизе, рогьоги, намусги, бах1арчилъиги, къадарлъиги, къадруги, ничги, берцинлъиги, сурукълъиги, лъик1лъиги, квешлъиги, рит1ухълъиги, хиянатги, хвелги, хвелгьеч1олъиги заманаялъул коч1олъ хут1изе. Гьеб киназдаго гуро к1олеб. К1ола г1иц1го к1удияб гьунар Бет1ергьанас кьуразда. Жабраг1илида лъана гьединаб «Замана»:",
        "Лъугьине кколеб жо лъугьун бахъараб,",
        "Лъугьунареб щинаб дуда бичIараб,",
        "РекIелъе, ракъварал тIугьдул кинигин,",
        "ТIубачIел анищал къватIир рехараб.",
        "Нилъерги чидарги чи дуда лъараб,",
        "Чинкваги куракги батIа гьабураб,",
        "ГIабдалги гIакъилги гIакълуялъ цIараб,",
        "Гьудулги тушманги дуда вичIчIараб.",
        "Гьелда цадахъ шаг1ирасе хут1ула г1умруялда цадахъ г1адада араб заманги т1аса бахъун, гьесие тараб Аллагьасе какги балеб, каранда дуг1аги решт1унеб, рек1елъе зикруги бач1унеб – Аллагьасе бугеб заман. Гьеб заманаялъ хвасар гьавула, вац1ц1ад гьавула шаг1ир.",
        "Жабраг1илил куч1дузул рек1елъ Аллагь вуго. Гьеб ккола шаг1ирасул бищун к1удияб талих! Аллагьас ц1унаги Аллагь рек1елъ гьеч1ого арав шаг1ирасдаса. Шамил имамасул, устарзабазул, муридзабазул, Ах1улгох1алъул х1акъалъулъ бицунеб мехалъ Жабарг1илил поэзия дуг1аялде сверулеб бугин ккола:",
        "Рогьалилъ ахIулеб будунасул как,",
        "Гендерил щобазда щущалеб мехалъ,",
        "ХъахIаб чалма къарав чиясул барти,",
        "Боржун унеб буго свералабалъан.",
        "Гьасул чол тIваркъиялъ тIадмагIаруллъи",
        "ТIуркIун макьидаса борчIулеб буго.",
        "Гьасул хъахIаб мегеж хъвалхьун бецIлъигун,",
        "Рогьел гIадин буго гьал мугIрузда тIад.",
        "Бакълъухъ росулъа гьединав бакъ г1адинав шаг1ир маг1арулазда к1очене гьеч1о. Ахиралда абизе бокьун буго: – Жабраг1ил Х1асановасул куч1дул ц1аларал маг1рулал рохизе на риххизе руго. Рохизе руго гьелъулъ бугеб бац1ц1адаб, роц1араб поэзиялъул мац1алдасаги, ц1ар бахъарабго рак1алда ч1олел жугьабаздасаги, маг1арул миллаталде бугеб рокьудасаги, ракьалда толеб бугеб гьунаралъул лъалк1алдасаги, лъик1лъиялъул гьаракьалъ гьуин гьабураб зах1матаб къисматалдаги, къиса г1адин г1адамаз ц1ализе бугеб рух1ияб дунялалъул бечелъиялдасаги, риххизе руго - щай гьал куч1дул г1адамазухъе кват1ун щварал абун. Гьелъие г1илла цо бук1ана - живго Жабраг1илил жиндехунго бугеб т1адег1анаб жавабчилъи, гьес ц1акъ г1емерал соназ т1ад х1алт1ун хъвалаан, къач1алаан, нусц1ул борцун цин къот1ун гьабулаан.",
        "Жабраг1ил Х1асанов ана анир куч1дулги тун, куч1дузда т1ад ц1арги тун, гьесул ц1аралъул ц1ваялъ щибаб къо анаг1ан г1адамазе ц1ияб канлъиги каранзул бух1иги кьолеб буго.",
        "Жабраг1ил Х1асановасул гьунаралъулъ буго х1еренаб гьимиги, гьуинаб махсороги, рокьул ц1вабиги, рокьукълъи къезабулеб хинлъиги, лъик1лъиялъул лъалк1алги, лъаялъул дарсалги, дунялалда г1адамазе кьураб г1умруялъул маг1на лъайги, маг1арул коч1ол рорженалда рекъон ккейги, рукъалъул ургьел дунялалалъул ургъеллъун лъугьинабизе к1вейги, къисматалда къварилъахъдич1ого гьеб бихьинчияб къаг1идаялъ къабул гьабиги.",
        "Гьеб кинабго цолъидал лъугьуна унго-унгояб, адабият ч1ух1улеб, шиг1рабазул мац1алъе хвел гьеч1олъи кьолеб поэзия. Ц1але,  маг1арулал, Жабраг1илил куч1дул!",
        "Мух1амад АХ1МАД0В",
        "Дагьистаналъул халкъияв  шаг1ир",
        "ВахI-хIатуту-хIатуту",
        "МагIаруллъиялъул гIулдул",
        "ЦилгIинги Прометейги",
        "Цебесеб эраялъул 555 сон. Къавкъаз. МагIаруллъи. ПиргIавн Зевсица ХанжармугIрул кьурда варав Прометей. Зевсица гIазаб чIамизабулей Инахал яс Иодехун, гьелъие гIакълу кьун, чудкица тIул тIутIулев, бида вецIцIулев багьадурас абулеб буго:",
        "…ТIогьазул тIиналда гIорал хъудулел, ТIолалго мугIрузул МугIруллъун кколел Кавказалъул щобаз квер босичIони, ЧIалгIаде лъугьунге лъарал рахине. Ххаре цIвабзазда гъорлъ ругел парсахъан, Хъете тIаса гъоркье къаде гьенисан…",
        "Ле, гьалмагъ, лъица, щай мун аваразул кьурда хъегъезавурав? – илан ахIана гучаб гьаркьидалъун циязде чан гьабиялъ ЦилгIин абун цIар щварав магIарулазул машгьурав бахIарчияс.",
        "ЦилгIин, аваразул бахIарчи, мун гIадав бергьарав багьадурасда жеги эбелалъ свенек чIван батиларо, - ян жаваб кьуна Прометейица. – Зулмуяв Зевсил ццидакьаги хIинкъичIого, дида аскIове вачIине, дунгун кIалъазе кин дуда кIвараб?",
        "Ракьандаса рачI ккун букIана дица гьев Зепсил, рагIарав чицин гуро. МагIаруллъиялъул гIеллъидал дун, гьаб нижер ХанжармагIарда щибдай лъугьунеб бугебан щун вукIана гьаниве. Щиб багьана букIун гьев Зепсилан хъурумсахъица мун гьанив дализавурав?",
        "ГIалимчи Прометей вуго дун, магIаруллъиялъул бахIарчи ЦилгIин. Бигьаго магIишат гьабизеги цIа хIалтIизабизеги малъана дица греказда. Аза-азар гIелмиял цIирагьияздалъун гIадамасул гIумру жеги берцинаб ва талихIаб лъугьинабизе бокьун къеркьана дун. ГIаданго гурев чи вуго гьадав Зевс. Гьесие рекIее гIечIо къоялдаса къоялде инсан гIалъиллъизе ва цеветIезе жувай. Хадусел гIасрабазда Джордано Бруно вухIаралги гьевго пиргIавнил лагъзал рукIана. Дица гIадамасда гIаданилан абиги гьесие кумек гьабиги каранлъ бухъардарав Зевсица Гермесилан абурав жиндирго гьусунчи-хIелхIелчи витIана цоги лагъзалгун цадахъ дун гьав кьурда вазе.",
        "ГьитIинкилщаз тIутIун рана ЦилгIиница Прометей вухьарал Зевсил риццатал ва ракIал рахсал. Греказул багьадурги гъежтIа лъун, хех гьабун къокъана кьурулъ гIанлъараб аваразул гIулдузул КъвакIиросу шагьаралде. Квер даруял магIарулазул тохтурзабаз чанго сагIаталъ операция гьабуна Прометейил тIулае. МагIарул хурдузул хIикматал дарманаз хехго сахлъана грекав. КъвакIиросулъ гьесулгун гIемерал накъитал гьаруна магIарулаз: кагътидеги босана, гьаракьги хъвана, телекамерялдеги бахъана. Гьел гара-чIвариялги кьочIое росун, чанги гIелмиял даптарал къватIире риччазе рес буго. МагIарулазул маданияталдаса разиго хутIана Прометей. Авараз гьесие сайгъат гьабуна жидерго миллияб ретIел – бухари тIагъур, гужгат, гIарац-меседалъ къачIараб ханжар-рачел, лахчIегIераб буртина, риун тIуралгIан гьесул хIатIазда рекъарал мачуял. МагIарул кьурдиги, палугьанлъиги, гIемерал цоги гьунаралги малъана гьесда.",
        "Гьединаб ракIгъеялда ва цоцазе пайдаяб мушавараялда магIарулалги грекавги рукIаго, мех-мехалда тIаде гIунтIулаан Гермесилан, Гефестилан ва гьезда релълъаралги цIаразул таманал Зевсил рагъухъаби. МагIарулазул гIулдул ЦилгIин, БахIарчи, ГъутIбирачч ва цогидалги данде рахъиндал, зулмуяв Зевсил гьеб хочоаскаралъул кодобе босизе жо хутIулароан. Гьезул церехъабиги, бацIикъа гIанкIал гIадин, лъутун унаан.",
        "ТIокIав вукIинаревгIан вахIшияв зулмучи кколин Зевс, «цебетIураб» Европаялда гьединав пиргIавн тезе бегьуларилан, рачIине ругел гIасрабазде Гаагаялде ва Страсбургалде гIарзаби хъвана Прометейица. Шушбухъ къазарурал кагътал океанал тун рачIаниги, гьесул рисалатазе жаваб щвечIо. КъвакIиросдал рагIаллъуда бугеб ТIалдабайданалдеги вахъун, жиндицаго митинги тIобитIана Прометейица. Гьес горбода бараб хъорщода хъван букIана: «ТIаса восе жив тIаса восаяв Олимпалъул тахиде хвах рекIарав зулмуяв Зевс!!!» - абун. Гьелдаго релълъараб магIнаялъул цоги игIланаги ругоан грекас цадахъ росун.",
        "Зевсидаса жив цIунараб магIарулазул пачалихъалда цеве жив налъулав вугилан гIемер абулаан Прометейица. Гьев пиргIавнил «ПРОялдаги» «цIвабзазул аскаралдаги» махIниги гьабизе кIвечIо аваразул улкаялъул боязда данде. Сиясияв эмигрант хIисабалда чанго сон тIамуна Прометейица магIарухъ. Жиндир кверщел бугеб ракьалда Зевсица бекьулеб бугеб рокьукълъиялъул ва балагьалъул бицун гIелмиял дандеруссиназда кIалъалаан Прометей, гьеб ритIухълъи рагьарал гара-чIвариял гьарулаан къватIиса рачIарал мухбирзабузулгун.",
        "Греказул маданияталъул бицине гьоркьо-гьоркьоб рагIиги кьолаан КъвакIиросдал годикIаниб Прометейие.",
        "ЦIакъ лъикIал гIадамалги ругила магIарулал, гучаб пачалихъги бугила нужер, амма жив гьавураб Элладаялде цIакъ ракI щун бугин жиндирилан гIузру баккана цо заманалда греказул гIалимчиясул. ТIаде ахIарав Зевсил витIунчиясги абуна, пиргIавнил ццин гIодобе буссанила, Прометей лъикI къабул гьавизе гьес рагIи кьунилан. ВатIан хиралъун къватIиве вахъарав чиясул нухда жив чIеларилан, ЦилгIиница хIукму гьабуна гьев Элладаялде виччазе. Квер цIалтараб сайгъат-салам жаниб лъурал хулжалги кьолоде рухьун, хъахIаб чуги кьуна ЦилгIиница Прометейие. Кверги бачун, МагIаруллъиялъул гIорхъода бугеб ХанжармагIарда къо-лъикI гьабуна гьес греказул гIалимчиясулгун.",
        "Гьелдаса дагьаб заман иналде Эсхилил тIехь цIализе щвана ЦилгIинихъе. Царал гIамал хисуларелъул, Зевсица цIидасанги гуккун вугоан Прометей. Кавказалъул цоги кьурда варав гьев ракьул тIинде вортизавунилан хъван буго Эсхилица. ЦилгIинида мухIканго лъалаан кIиабизеги МагIаруллъиялъул кьурда Прометей вазе Зевсил «даци» гIолареблъи. Зевсил къасабхана ялъуни туснахърукъ гурелъулха аваразул ракь! МагIарулаздаса чучал къавкъазиялги ратун, гьениб гьабун батилин пиргIавница гьеб вахIшилъиян тана ЦилгIиница.",
        "Рос кьижун вукIиналда ракIчIарабго, Роза бигьа гьаюн ана гьалбадерил рокъое. МатIуялда цее лъалхъидал, гьелъухъ гьенисан балагьун бугоан хIалакъаб, кьер тIураб гьумер. Щибго хутIун гьечIоан гьелъулъ цее йикIарай берцинал, гIурччинал беразул, хъахIаб, гургинаб гьумералъул ясалдаса. ЛъикIго кодоб хенезеги гьабун, магнитофоналда жаниб лъуна кассета. Берцинаб гьаракь чвахана гьелъул ракIалъе дару-дарманлъун: «.. .мун ячIана дир гIумруялде ва тIолабго дунял къалъун тIегьана дие. Лъугьана тIугьдузул дунял ва мун-гьезул хан, гIадада гурелъулха дуда гьединаб берцинаб цIар лъураб. ТIоцебесеб къоялъго дида ракIалде ккана гьаб гIинтIи дул тIогьое хважаин хIажат вугилан...». Гьеб кассета кьун букIана гьелъухъе Камилица. Камилилги гьелъулги кинабго букIана цIакъго лъикI, иш дагь-дагьккун гIагарлъулеб букIана бертаде. Гьедин букIана гьезул гIумруялда Мухтар ваккизегIан.",
        "Гьадав щив мегIерберцин дуда хадув чIарав? Чанго нухалъ вихьана дида дов дур институталда, рукъалда сверун лъугьун?!",
        "Щакдарулевищ? -Гьедин батани, йокьулей йихьула. Лъаларо дида дов,-илан Розаца тIоцебесеб нухалъ Камилие гьереси бицана. Кинха гьесда бицинеб букIараб къойилго абизе гIадамал ритIун, кагътал хъван гьелда хадув чIарав чи Мухтар вукIин. Гьаб рокьи ккаразул хабар халалъизе бегьилаан чанго талихIаб соналъ, къисматалъ жиндирго ихтияр хIалтIизабичIебани.",
        "Аварияги ккун, инвалидазул коляскаялде вухьана Мухтар. Гьанже байбихьана ясалъе унго-унгояб гIазаб кьезе. Мухтарил кагътал хисана гьесул эбелалъул къойилго ячIиназдалъун ва гьелъул гIодияздалъун: «Хвезе тоге, дир яс, Мухтар. Гьесул гI умруялъул нур ссун унеб буго. Дуда кIола гьесие кумек гьабизе. Тохтурзабаз абуна гьесул бохдузда вахъине рес бугилан. Аллагьасе гIоло кумек гьабизе. Розае кинго бокьун букIинчIо гьел чияр гIадамазе гIоло  жин­дирго рокьиялдаса ва талихIаб гIумруялдаса инкар гьабизе. РакIалъ гьей ахIулей йикIана  гурхIел-рахIмуялде, гIакълуги рекIел гьаракьги кьеркьолел рукIана цоцалъ жеги чанго къоялъ...",
        "Гьелда лъалаан гьеб къоялъ Камилилгун ахирисеб дандчIвай букIин.",
        "Дуда лъалищ жакъа бугеб рохалилаб, талихIаб къо?!-ян гьес ясалъе щибго бицинего течIо. -Дица бицана хабар эбел-инсулгун, ракIалда чIа 28 августалъул къо! Даимаб цадахъаб гIумру, Роза....",
        "Камил, дун росасе уней йиго.",
        "ГIолилав циндаго вуцIцIун чIана, гьесда кинабго бичIчIана ва тIадеги вахъун, гьев нахъе ана. Гьанже Розада бихьана скамейкаялда Камилида кIочон тун хутIараб багIараб кIуни. Гьелда жаниб бугоан гIинтIидул тIегьалъул сипаталда гьабураб меседил баргъич. Хадуйги екерун, ясалъ гьеб Камилихъе бегьана: -Дуда кIочон тана...",
        "Камилица ясалда кодосаги босун, «Дуда кколищ гьанже гьаб лъиего хIажат бугилан ва дие сундулниги кIвар бугилан?!»-ги ахIун, кIуниги хIарщулъе хьуризабун, Камилица нух босана. ТIокIалъ гьел дандчIвачIо...",
        "Роза! Кий йигей мун?! Мухтарил гьаракь ва инвалидазул гьакил къирщ-къирщи рагIун, гьей макьидаса йорчIизаюрай гIадин, тIуркIун нахъехун юссана.",
        "Мухтар, дуе щиб букIаниги хIажатищ бугеб? Щиб ккараб?",
        "Дуего щиб ккараб? Сунца дур paxl ат хвезабулеб бугеб?-ян гьикъана росас.",
        "Кинабго лъикI буго, дуца, сундулниги ургъел гьабуге,- йилан Розаца бадиса магIу бацIцIана.",
        "Халкъияв шаг1ирасухъе сапар",
        "Дагъистаналъул халкъияв шаг1ир Г1абасил Мах1амад хваралдаса исана т1убана ункъо сон. Гьесул хабаде щвезе, Къулгьу-Алх1ам гьабизе ва жамаг1аталъул зикруялда г1ахьаллъизе 19 октябралда маг1арул хъвадарухъаби щвана Хунзахъ мухъалъул Лъаг1илухъ росулъе. Гьенир рук1ана Халкъиял шаг1ирзаби Мух1амад Ах1мадов ва Мух1амад Х1амзаев, хъвадарухъабазул Союзалъул маг1арул секциялъул бет1ер Мух1амад Патах1ов, г1алимчи Мух1амад Мух1амадов (Ибрагьимович), Т1ахьазул издательствоялъул редактор Г1айшат Г1алиева, «Лачен» журналалъул редактор Г1айшат Г1алиева, шаг1ирал: Асх1абг1али Х1асанов, Залму Мух1амадова, Манаша Г1исаева ва цогидалги. Г1абасил Мах1амадил хабадеги щун гьесул рокъоб бугеб музеялъул хал гьабуна гьалбадерица. Унго-унгоги, ц1акъ т1адч1ун бак1арун, т1оцересел г1асрабаздаса бахъараб жакъасеб къоялде щвезег1ан рук1арал т1аг1елал, рук1а-рахъиналъе, маг1ишат-яшавалъе х1алт1изабураб къайи-ц1а бугоан гьениб цебе лъун. Живго Г1абасилав г1умруялъул ахирал соназда шагьарги тун г1агараб росулъе вахъана ва жиндирго мина-къайиги ц1и гьабун аск1обго бана музеялъе бук1ине хасаб минаги. Гьеб музеялъул хаслъи буго шаг1ирас гьенир маг1арул тарихалда лъалк1 тарал кинаго г1адамазул суратал данде гьарун руго. Гьелги ц1акъ г1емер руго. Нилъеца к1вар кьеч1ого таравги чанги бах1арчиясул ц1ар батула гьениб. Гьединго руго хъвадарухъабазул, художниказул, коч1охъабазул г1алимзабазул сураталги. Гьенибго буго ц1акъ бечедаб дунялалъулго адабият данде гьабураб библиотекаги.  Гьеб буго нилъер миллаталъе шаг1ирасул сайгъат, гьес бугеб къуватги, боц1и-малги кьун, нилъеде бугеб рокьиялъ, миллатги мац1ги ц1унеян тараб васигат.",
        "Рузманалдаса хадур гьесул рокъореги рак1арун жамаг1атго хабат1е ун Къулгьу гьабуна ва  зикру бачун хварасул рух1алъе кьуна. Киназго гьесул хъизан Савдатие баркала кьуна гьеб тадбир г1уц1аралъухъ.",
        "***",
        "Г1абасил Мах1амад гьавуна 1932 абилеб соналъ Лъаг1илухъ росулъ. Т1оцебесеб куч1дузул т1ехь гьесул басмаялде бахъана 1965 абилеб соналъ. Гъваридаб мац1ги маг1аруллъиялъул тарих лъаялъги гьев хехго къабул гьавуна халкъалъ. Гьелдаса хадуб гьесул ц1акъ г1емерал т1ахьал рахъана басмаялда. Киналго жанразда, ва темабазда хъварал асарал руго Г1абасиласул. Гьединго гьев вуго маг1арулазул драматургиялда хасаб бак1 кколев авторги. «Камалил Башир», «Саба Меседо», «Хъах1абросулъа Мах1муд» – гьаб лъабабго трагедия  Авар теарталъ нилъеда бихьизабуна. Миллаталъул ях1алъул, ч1ух1иялъул, рокьул ва кьалул х1акъалъулъ хъварал эпикиял поэмаби нилъее машгьурал руго: «Рит1ухълъи», «Гурх1ел», «Нек1сияб рокьи»,  «Ражбадинил ях1», «Баг1араб ц1ум», «Росдал свери», «К1иго зани», «Чаран», «Рокьул къиса», «Сурат» ва цогидалги.  Гьеб гуребги Г1абасил Махамадица авар адабияталде бачана жеги бук1инч1еб куч1дул хъвалеб ц1ияб къаг1ида. Гьеб буго рифма ц1унун, ай мухъазул ахирисел гьижаби рекъезарун куч1дул хъвай. Гьесул творчествоялда т1асан г1емерал г1елмиял х1алт1аби хъван руго г1алимзабаз, гьес ц1и гьарурал жанралги къаг1идабиги рехсон лъик1аб къимат кьун буго.",
        "Г1абасил Мах1амад вук1ана гьалбал хирияв, гьудулзаби г1емерав рак1 г1ат1идав чи. Гьесул рокъоб кидаго ц1а сун бук1унароан, нуц1аги рагьун бук1унаан. Гьелъ батила гьес миллаталъе нахъа бищунго г1емерал г1адамал рач1унеб музей бан тараб. Гьеб музеялъул т1алаб-агъаз гьанже районалъул нухмалъиялъ гьабулоеб раг1ула, бокьилаан гьеб культураялъул министерствоялъул балансалдеги босун х1алт1изабуни. Гьеб гьелъие мустах1икъабги буго.",
        "Гьесие г1адамал хириял рук1иналъул ва ахирал соназ росулъе гочине вук1иналъул гьал мухъаз цебего бицун бук1ун буго.",
        "Росдалаб г1адатлъиги,",
        "Лъимадулаб божиги,",
        "Жибго бац1ц1адаб рак1ги –",
        "Дун росулъа вас вуго.",
        "Гьобол вач1ун вохулев,",
        "Гьудул вач1ун ч1ух1улев,",
        "Гьалмагъзаби рокьулев –",
        "Дун росулъа вас вуго.",
        "Аллагь разилъаги мунагьал чурайги Г1абасиласул.",
        "Мух1амадрасул Г1умаров"
    ]
}