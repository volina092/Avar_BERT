{
    "texts":
    [
        "Щуго сон барав Саша уна америкаялъул цо школалъул хIадурлъиялъул классалде. ЦIали байбихьун моцI араб мехалъ гьесул эбел Ольгахъе учителалъ битIун бачIуна, васасул цIаралдасан хъвараб насихIат. Гьелъ гIажаиблъиги гьабун гIурус мацIалде буссинабула.",
        "Дир пикру ккана, магIарулазул эбел-инсуеги учителзабазеги дарслъун букIине, гьаб кагъат магIарул мацIалде таржама гьабун лъикIилан. Гьелда жанир руго, гьадинаб ракIалдаго гьечIеб бакIалдасан рачIарал ругониги, тарбия кьеялъул кьуричIого тIуразе кколел рахъал. ТIаде жубазе жо пикруялъулъе бачIарас тIаде жубазеги бегьиларищха!",
        "«Мэрри Моппетс» абураб Сан-Фанциско шагьаралда аскIоб бугеб гьитIинабго росдал хасаб школалда лъималазул рухIияб парахалъи цIуниялде цIакъго цIикIкIараб кIвар кьола. Щибаб рузман къоялъ, лъималазул ихтияр букIуна, жидерго бокьулеб расанкIо, ясикIо, школалде босизе, щибаб къойил росаниги рокьулел тIахьазда тIад кIалъай букIунаро. Щибаб анкьалъ лъималазул ихтияр букIуна цо кинаб букIаниги аваданлъи, кепаб иш гIуцIизе. Масала: бокьулеб ратIлил къо, рокьулел расандабазул, хIаязул къо ва гь.р.лъ. Къад кьижизе бокьуларел лъималазе ихтияр кьола, гордалги бецI гьарун, гьитIинал понаразул канлъухъе жидеего рокьулел маргьаби рицине.",
        "Гьеб школалда классалда жаниб щибаб лъимадул гьитIинаб ящикI букIуна. Гьелда жаниб учителас лъола рокъобе хIалтIи гьабизе кумекалъул алатал, моцIил занятиязул план ва эбел инсухъе кагътал. Гьединаб ящикIалъуб батана Ольгада гьаб кагъатги. Гьениб буго лъималаздаги гьикъун гьезул цIаралдасан хъвараб тарбия кьеялъул 2I къагIида:",
        "ХIалтIуде кватIичIого йикIинеян заман лъазелъун биччараб телекъолохъан цо цIодораб бетIер бугоан гаргадилеб радалго. Россия гурого дунялалдаго сахлъи цIуни чIобого бугеб бакIги гьечIила, гьелъухъ баркала кьезе лъаларел «инсул ригь бичун» Германиялде инеги ккагийиля квешаб-лъикIаб бихьизе.",
        "Огь, дур керен турад, 3,2 трлн. гъурущ гьебги добги гьабизе гурого, щибизедай лъагIа-лъагIалие сахлъи цIуниялъе биччалеб бугеб? Удмуртиялъул цо больницаялъул бетIерав тохтурас гIадин, I6 заместитель восизейищ? ЛъагIалида жаниб ункъго нухалдаса цIикIкIун (хIинцалде сверараб!) «хехаб кумек» ахIани, мухь тIалаб гьабиги микьго нухалдаса терапевтасухъе сапар цIикIкIине течIолъиги бугила сахлъи цIуниялъе гьабулеб софинансирование. Уха, хIисабалъе кIийиллъидал дол унтаразул букIараб, дур пикруялда. 3,2 трлн. гъурщил 500 млрд. унеб буго тохтурзабазе харжие, 700 млрд-гьоркьохъеб ва техникияб персоналалъе. Теха дарабазеги цо бутIа. ХутIараб кибедай? Гьел сурсатал батIаял чунтбузухъе иналъ гуребдай 70 % россиялъулазул сахлъи цIуниялъул хIалтIухъабаздехун рекIелъ божилъи гьечIолъиялъул асар бижараб?",
        "КъатIинабун гIемерго ва чIалгIаде «гаргадулеб бетIергун», къокъана хIалтIуде, доб хьамулаго нилъ ритIулеб Германиялъул медицинаялъул интернеталдасан хал гьабизе. Отто ван Бисмаркица I880 соналъго гIуцIараб къагIида хIалтIилеб батана немцазул сахлъи цIуниялда: щивас босизе кколеб буго кьун гIарацгун медицинаялъул полис, гьелде унеб буго моцIрол харжидаса I5%. Гьелъулги бащдаб бецIулеб буго хIалтIулеб бакIалъ. Рес гьечIезе страховка босун кьолеб буго хIукуматалъ. Бихьанищха, «квешаб» система? Гьединаб ракIбацIцIадаб, мухь кьолеб къагIидаго къабуллъилаан диеги, унтарасдехун лъикIаб бербалагьи букIинабизелъун, гIетI барал квералгун, бадиб цIа-кангун халгIатазул чунтбузухъе гIурччинаб-багIараб кагъат ялъуни хIалбихьи гьечIолъиялъ мугъзада нахъа ккун къвачIа борчIизабулей йикIинегIан. РухIдаллъизе бачIана испаниязул сахлъи цIуниялдаги-гьаниб врачас хъвараб рецепталдаса рекъон, дараби 40% -хIалтIулезе, 60%-хIалтIуларезе учуз ричулел руго, 65 сонил ригьалдаса тIадехун аразейин абуни, гьел тIубанго чIорого кьолел руго. Цере рачIана пенсиялъул маххул гъурщазухъ лъикIал дарабиги щоларого, аптекабазда цоялъе дарулъаниги, цойгиялъе загьрулъулел учузал препаратал росулел кIудаби… ЧIобогояб сахлъи цIунийиля… Доб цо абундачалда гIадабха:",
        "Хирург:",
        "Унтарав, дур гьодилъ къараб магI бахъиялъул операция гьабизе хIажалъула  анцIазарго гъурущ.",
        "Уъ, дир полис буго гури.",
        "Полисалда рекъон, гIицIго жанибехун кIичIизабизе кIола, дуе квалквал гьабичIого букIине.",
        "Гьале гьадинаб сахлъи цIуни.",
        "Дица кидаго гьарула мискинчи унтугегиян. Дир росуцояй гIаданалъул иргадулаб, хIисабалъул кагъат роцIинабулеб диспансеризация тIобитIулаго, загьирлъун букIун буго рак унти, амма гьей пуланалда батараб гIузруялъул бицунаро кIиго(!)лъагIелалъ. Долда гурхIун гуребха , ургъел гьабичIого, кIочон теялъ! КIал гурев, хъулухъ гурев мискинчи сан гьавичIого теялъ унти сверун батула захIматаб стадиялде. Сахлъи цIуни лъикI бугилан абулел рахъунгеги азарханабаздаса нахъе. ГьечIо гьениб щибниги лъикI! Дун ккаралщинал сахлъи цIуниязул гIуцIабазда гьоркьоса гIицIго республикаялъул ЧIегIерал ганчIазда бугеб кардиологиялъул централда батана дида унтараздехун гурхIел-рахIмуялъулаб бербалагьиги рахъи кьолеб сахгьариги. Амма гьенир регизе ирга щвезегIан зодоса цIва бахъизегиха бигьаяб! Дозги щибилеб, тIубараб республикаялъе хъулухъ гьабулеб централда I50 унтарасе гурого бакI гьечIеб мех! Кардиологиялъул отделениялъул заведующий Насрула ХIажиевасулгун ккараб гара-чIвариялда ракI унтун бицунеб букIана дос, чара холила сахгьаризе регизе ирга щванин телефоналъ ахIидал, гIоло-гIолохъанал къадаралде щун ратидал. ХIинкъула дун гьеб гIуцIи гIемерго беццизе, амма ракI бугезе балъголъи рагьула мадар лъугьине бокьани МахIачевасухъе айилан. Щай хIинкъулеяли лъалищ? ГIемерго кицаби лъаялъха. ХIамида аскIоб гIемер мех бани, бачилги…щиб доб лъугьунеб? Лъугьунгеги бачил кьакьачги, лъугIугеги мисал босизе рекъарал цо-цогIаги тохтурзабиги. Амин. ЧIобогояб медицинайиля пударилеб доб «гаргадулеб бетIер» инчIо къоялъ цебеса. Черхалъул унтизе бегьулебщинаб лага белъанхъизе бачIана гьадинаб «бигьалъиялда».Нагагьлъун унтани, мусруги жемун хабалалъе хъурщизе рекъараб, цIакъаб,гурхIелалъулаб чIобогояб медицина.",
        "Гьаб кIиябго сураталда гьоркьоб буго гIицIго цодагьаб заман, лъабго-ункъо сон. Гьел соназда жанибги кьучIдасанго хисизе рес кколеб буго инсанасул гIумроги, къисматги.",
        "Цояб сураталда Парханисай йиго талихIай, лъималаздаса бугеб рохелалъ гьурмада бакъ кунчIарай магIарулай.",
        "Гьелъие гIиллаги буго - гьеб сурат бахъараб къоялъ Россиялъул президент Владимир Путиница кверги бачун, баркала кьуна Парханисалъе гьадинал, улкаялъего жидедаса пайда бугел васал гIезаруралъухъ.",
        "ГьитIинго захIмат бокьизе эбел -инсуца ругьун гьарурал ва лъикIаб тарбия-лъай кьун куцарал МухIамадги Зиявудинги лъугьана рекIелъ гурхIел-рахIму бугел ва Дагъистаналъеги улкаялъеги пайда бугеллъун...",
        "Амма гъалатIал кколарев чи вукIунарелъул, ккун ратизе бегьула вацазулги гьел. Амма гъалатIазул роцен жакъа гьезде гIунтIизабулеб гIайибалде бахунеб бати кинго букIине рес гьечIеб ва божизе захIматаб жо буго.",
        "Хьул буго цIех-рехалъул идарабаз гьеб киналъулго хIисаб гьабун хадуб ритIухъаб хIукму гьабилин ва вацал МухIамадовазе хадубккунги гIагараб улкаялъе гIемер пайдаял ишал гьаризе рес щвелин, эбелалъул гьурмада цIидасан рохалил кунчIиги цIилъилилан.",
        "Гьанчи къадру буго къорикье рехун",
        "Къуват бергьараца тIад къаналги чIван.",
        "ЧIагоял цIумазул цIаралги кIочон",
        "Чанги гъедо буго гъур-гъур бачунеб.",
        "Намусгин -яхIалде хIал- зулмо буго ,",
        "Тах-бакIида хIалел хIалихьатазул.",
        "Риди тIаде ккараб хасият буго",
        "Чияр тIорахьалде хьул тIамуразул.",
        "Чудкуз сверун ккураб хъиргъу бихьигун,",
        "Бахьинаб надалда бачIищ бохьун гIетI,",
        "Гъудуца къор гъураб цIумалда берчIван,",
        "БачIинчIищ хIалакин хIалимаб рекIел.",
        "Валлагь бортиларо бадиса магIу,",
        "Сибир къотIун къватIий ритIун аниги.",
        "Таллагь чучиларо чара хваниги,",
        "Чорокал къасдазул къавмал рохизе.",
        "Рохугеян абе хиянатчагIи,",
        "Эзийги аб дунял даимлъиларин.",
        "ХъантIугеян абе хъамалчагIазда,",
        "НахъегIанлъи чанги чорхолъ багъулин.",
        "ЖахIда-хIусудалъул расенги гьабун,",
        "Байрахъ борхе абе ал режиссераз.",
        "ХIалихьалъиялъул тIад накъищги хъван,",
        "КъотIун бикье абе къватIулаз яшав.",
        "Сордо ингун бакъ щун къоги гвангъулин,",
        "Гвангъила, зулму ун, зодихъ нужер цIва.",
        "Хасел ун, их рещтIун, тIегьги баккулин,",
        "ТIегьала жегиги нужее шагьра.",
        "Аллагьасул нухда квер гьарзалъарал,",
        "Гьарзалъайги нужей бичасул рахIмат.",
        "Бихьараб къварилъи кIоченабулеб",
        "Кьейги БетIергьанас батIияб къуват...",
        "Дард",
        "Кепкал ана росун эливашица…",
        "Расги гIайиб гьечIев ви вачун жанив тIамула…",
        "ГIадамаз хIаракат бахъулеб буго гIадлу-тадбир букIине ва магIишат цебетIезе пачалихъал гIуцIизе. Халкъалъул магъалабаз хьихьараб хIукуматалда тIадаб буго гIадамазул тIалаб гьабизе. Амма, гьелъул гIаксалда, улкаялъ чанги лал тIамула гIадатаб халкъалъул ракъва-кIарсарал лугбазда. Цо-цо мехалда пачалихъиял ревизорал ва цоги идараби релълъуна пирамидабазда ва МММазда. Гьедин халкъ хъамал гьабулеб гIангурбацIал жавабиял хъулухъазда тани, халкъалде «тIогьилал инкъилабазул» унтаби ккезе рес буго.",
        "«Гьас бикъула, гьас куна, гьасде бецIизе ккола, расги гIайиб гьечIев чи вачун жанив тIамула», - гьедин хъвана ХIамзатил Расулица. «Ниж жанир тIамураб лъабабго моцIги лъебералда цо-цо къо бугеб ккана», - абун мухъал тана ЦIадаса ХIамзатица. Гьединаб ритIухълъи гьечIолъи гIемер буго жакъа Дагъистаналдаги тIолабго Россиялдаги. ГIанкIу бикъарав гIумруялъго туснахъалъуве рехун, оцазул рехъен хъамурасда каранда медалал ран, унеб буго цо-цо мехалда пачалихъалъул гьоко кибеяли, къиркъириялда.",
        "Рищиязул къоялда гIадлу-низам цIунизе витIараб полициялъул офицер къоялъ гьекъолдулев ва бокьа-бокьараб гьабулев вуго. Гьадинав чиясда погонал рай ккола пачалихъалъул бадибе варанабазул рохьдол гIанасеб ахту туй. Гьедин «низам» билълъанхъизавулев чиясухъ ралагьун руго гIадамал ва гьезда бихьулеб буго къануназул, законазул даража гьес малакь лъолеб букIин. ГъеждакIичIал рарасе хIажат гьечIеб закон гIадатияб халкъалъе щай. Щайин гьав абицар гьадин гогьлъун вугеван гьикъидал, абулеб буго гьесул «тIохIги, мокърукьбакIги, цилиги бугилан», МахIачхъалаялда кутакаб гIагарлъи рагIулила эсул, гIаси-гIасиял хъулухъазда хъегъон чIун. Гьеле гъоб пачалихъалъул кьучI щущарарурел борхьазул хьирхьири. Гьеле гъоб улкаялъул чахьикь лъураб кьвагьулеб алат.",
        "Гьединал «низам цIунулелги» рихьана араб гьатIан къоялда рищиязда. Гьеб гуребги бихьана. Гьаб пачалихъ гьерсид буцулел чагIи руго, ритIухълъиялъе ва хIакъаб рагIиялъе бакI гIатIид гьабизе ккун буго. Гьерсил сиясаталъ рачуна ахIвал-хIал лъангутIиялде ва кинабго кIалагъоркье чIваялде. Гьеб хIилла-макруялъул, учузаб ламарталъул свери щущазабизе, гIумруялда бадире битIун ва нахъе къачIого ралагьизе цебего заман щун буго пачалихъиял идарабазе.",
        "Россиялъул цоги регионаздаса чагIи даим релъулаан, Шималияб Кавказалда тIадчагIазул партиялъе 99-100 процент гьаркьазул рищиязда щванилан харбал раккаралго.",
        "2010 соналда МахIачхъала шагьаралъул мэрасул рищиязул халгьабизе щведал, гьенир къанунал хвезариялъул гIемерал хIужаби тIатун рукIана. Рищиязул лъабго кIудияб участокалде щвана, лъабалдаго ругоан хъатал цIун цо-цо чияс рищиязул къалабахъе ругIулел бюллетеналги, боцIи гIадин, гьаркьал раччулел автобусал-каруселалги, ва цогидабги гIала-гъважа. Гьарулел ругони, гьедин гьаричIого, дагьабниги рацIцIадго тIоритIизе ккела рищиял абулел жал. Гурони, жакъа туснахъалъул хъорщода регун ругезулги кабинетазда жанир парахалъаразулги кIудияб батIалъи бихьиларо халкъалда.",
        "Гьедин чорокаб куцалда тIалъуде ворчIарав эливаш доваги киндай къанунал хвезарилаян ва гIадамаздаса тIом ччукIилаян пикрабалъ вукIуна. Гьединав ахIмакъасда, ришваталъул гурони, мацIги лъаларо. Жиндир хIалтIул гIужиде ккараб гIадатияб халкъ гъурулев ватула гьев, бесдаллъималазе бихьизабураб тIорахь чIикIун, харабазе биччараб пенсия чебкун, унтаразе хIалалаб дарман ччулун, сакъатазе назруяб садакъа бикъун.",
        "Гьединал ва гьелда релълъарал махщалилал гурел лотабаз туртида лъезе буго пачалихъ, гьезул гIин кьурулеб бакIаб квер камуни.",
        "ЦIех-рехчагIаз гIайибиял чIезарила",
        "2017 соналъул 24 маялда федералиял телеканалда бихьизабураб Лаваша мухъалъул УхIли росдал школалда хурхараб информациялда тIасан цIех-рехчагIаз халгьаби байбихьун буго. Цебеккун «Миллат» газеталъ хъван букIана УхIли росдал школалда бугеб хIалалъул. Гьелдаса хадуб цогидал сурсатазги борхана гьеб тема.",
        "ЦIех-рехалъул комитеталъул вакил Расул Темирбековас баян гьабухъе, цIех-рех тIобитIизе буго лъималазда, мугIалимабазда, улбузда ва хIакимзабазда гъорлъ. Гьелъул хIасилалда гьабизе бугин процессуалияб хIукмуян лъазабуна Темирбековас. Абизе ккола, телеканалалъ бихьизабуралда рекъон, араб соналъ гьеб школалда цо цIалдохъан хвеялда хIинкъи букIун буго, информатикаялъул кабинеталда къед биххун бачIун. Цебеккун Роспотребнадзоралъ школалъул цо бутIа къан букIана, гьеб мина жанир рукIине хIинкъи бугеблъун чIезабун.",
        "Журмуталда халатал хасалил сардаз гьабизе жо тIагIарал чагIаз рекIелгъелъе кеп-гIоркьалъе ургъарал цо-цо гIадатал рукIана. Гьединал гIадатаздасан цояблъун ккола «гвеш къачарал» (абуледухъ литературияб мацIалде буссинабуни – квеш къачIарал) – хохорал магIнаялда. Щибаб росулъ гьеб гIадаталъул жиде-жидер хаслъаби руго. Нижер росулъ хасалил сардаз рокъо-рокъоре рачIунел ратани, Къамилухъ ва Гъенеколоб гьез бертабалъ гIадамазе рекIелгъей гьабула. Гьурмада маскагун ва хасаб ретIелгун гьел бахIаразда цадахъ рахъуна кьурдул горсверуде. ЦIарги буго гьениб гьезда батIияб - «гьенгеруял» – рекъал абураб магIна батилин ккола.",
        "Дида гьезул магIнаго батилин кколаро, гьадинго ракI гъоларел чагIаз ургъарал жал ратила…, - ян абуна дица инсуда, кинаб букIаниги хабар гьес бицинародаян.",
        "Гьадинго щибниги букIунаро. ГIадатазул магIна букIинчIебани, наслабаз наслабахъе кьун, гьел нилъехъе щолароан. Батула гьениб цо нилъ хадур гIунтIулареб бахчараб магIна. Гьеб балагьи буго этнографазулги историказулги хIалтIи. Нилъер, гъоркьилял Журмуталъул росабалъги букIана гьеб гIадат, рахъунаан нилъер гвеш къачарал бахIаралгун кьурдизе. Нилъераз гьанже тун бугоха, Къамилухъ жеги цIунун буго, - ян абуна инсуца ва хадубго цун: - Мун Гъенеколоб яги Къамилухъ берталъ вукIанищ? - илан цIехана.",
        "Гардан чIвай",
        "Къамилухъ вукIана цо нухалъ. Дида гьениб «гардан чIвай» (хонжроца гьанал кусок къотIулеб) гIадат бихьана, - ян жаваб кьуна дица. Ва гьеб ракIалдещвеязул сураталъ чанго гIасруялъул гъварилъуде, некIо заманалде вачун вукIана дун тIоцебе Къамилухъ гардан чIвай бихьарабго.",
        "Зурма-къолол гьаракь. БахIарасул рахъалдаса цо залимав чи вачIана цеве гъежда кIудияб куялъул къулагIиги лъун. Гьеб букIуна бахIаралъул рахъалдаса рачIарал чагIазе сайгъат. БахIаралъул рахъалдаса бищунго къуватав гIолохъанчияс цо кьабараб ханжаралъ гьеб къулагIиялъул лагъигьодидаса цебехун хутIараб габуралъул рахъ тIезабизе кколаан.",
        "Гьеб кинабго унеб букIана гIадаталда рекъон бачунеб зурма-къолол бакъаналда гъоркь. ГIезегIан махщел, къуват ва сихIирлъи хIалтIизабизе ккола букIине кколеб къагIидаялъ гьеб габур тIезабизе ккани. ГьитIинабниги гъалатI къулагIи ккурав чиясул ккани къотIун уна габуралъул рахъалдаса гьан, гьеб буго бахIарасул рахъ къураб ва бахIаралъул рахъалдаса рачIараз тIалаб гьарурал шартIал тIуразе ккей, гьезие хIурмат гьабизе тIамулеб къагIида. КъулагIи кквезе ва ханжар кьабулев гуккизе махщел бугев чи бахIарасул рахъалдаса ккани тIубан къотIичIого хутIула. Гьеб буго бахIарсул рахъ бергьиналъул гIаламат. РекIелгъеялъе ва ихтилат-кепалъе ургъараб жо гьабулаго, мурадалде щвечIеб рахъалда щай гьеб гьедигIан цIакъ квеш букIунебали бицине къамилухъезда лъачIо. Кьабулесул масъала буго цо ханжар кьабун габур тIезаби, къулагIи ккурасул масъала буго, кьабулаго гIодобе биччан, кодобе босун, щиб гьабунги кьаби тамах гьабун, гьеб тIечIого хутIи.",
        "КъулагIидул габур бахIаралъул чагIаз тIезабуни, бахIарасул чагIазда гьеб кутакалда квеш букIуна ва гьезде рагIад рехула. БахIаралъул чагIазе гьез тIадегIанаб адаб-хIурматги гьабизе ккола ва бертин лъугIизегIан гьезул гогьдариги, мекъдариги, барщариги, назназдиги хIехьон, гьезие бокьанщинаб гьабизе ккола.",
        "Дун вукIарав берталъ бахIарай ЛъаратIа, райцентралдаса ячун йикIана Къамилухъе. БахIаралъул чагIазда тIоцебе бихьулеб букIана гьеб гIадат ва гарбал тIезариялъул хIалбихьиги букIинчIо гьезул.",
        "Бергьарал къамилухъел баччун къулагIигун кIанцIана горсверуде кьурдизе. Гьеб букIана балагьарал гIажаиблъизарулеб сурат. МоцIрол канлъухъе къалъараб сверухълъи, ракарал цIаял, жанибе тIубанго къулагIи рехулел, кIудиял лахIчIегIерал росдал хьагал, махщалида белъараб гьанаде цIам щвалев богогьан... ЦIаялгун хьагаздаса рикIкIада гьечIого къолохъан ва зурмихъан. Рорхатал васазулги чергесал ясазулги некIсияб, Журмуталда гуреб цойгидаб бакIалда лъиданиги бихьизе рес гьечIеб, умумузул кьурди...",
        "Басрияб росдал къваридал къватIал чIван сардилъ берталъа гьоболасул рокъове вачIунев вукIана дун. Гвангъараб моцIроца бакъуца гIадин къалъизабун букIана къватIазул цояб рахъ. РагIад рехараб рахъалда цIакъ бецIго букIана. Къамилухъ росу буго кIиго гIор жубалеб бакIалда. ГIурул сасалъги рикIкIадасан рагIулеб зурма-къолол гьаракьалъги тIабигIаталъул ва гIумрудул гIажаибаб орекстр лъугьинабун букIана. Гьеб цIакъ цоцалъ рекъон берцингоги букIана.",
        "Дица гIемераб пикру гьабуна гьадаб «гардан чIвай» (габур тIезаби) гIадаталда тIад. Щиб магIна гьадалъул букIине кколеб? Лъица ва щиб мурадгун ургъараб? Къуразда щай доб додигIан квеш букIунеб? ГIемерал суалал хутIана…",
        "ХIинкъи бугеб пишаха доб. Хасго гьекъонги ругони... ГIадлу гьечIеб гIадамазул руккел, бакьулъ кодоб ханжаргун чи. КъулагIи ккурасул квералда яги хIатIида ханжар щварал лъугьа-бахъиналги рукIана гIезегIан, - ин бицунеб букIана чанго соналъ гIолохъанаб мехалда Къамилухъ школалъул директорлъун хIалтIун вукIарав инсуца.",
        "Щиб магIнаха гьелъул букIине кколеб? - илан гьикъана дица цо кинаб букIангиги жаваб щвелародаян.",
        "РачIаха ургъизе. БахIарасул чагIаз бачIунеб буго цо кьабараб ханжаралъ кинго габур тIезабун бажаруларебгIан кIудияб куй. Гьелъ бахIаралъул чагIазда бицунеб буго бахIарасул рахъ рес бугел бечедал чагIи рукIин. БахIаралъул чагIаз гьеб габур тIезабуни – гьелъги абулеб буго, нижги гьадингоял чагIи гурин, бахIарай бахIарчилъи-къуват ва къадру-къимат бугеб тухумалъул яс йигин. Дида гьедин бичIчIулеб буго, батIияб магIнаги батизе бегьула - ян абулеб буго инсуца. Гьедин батизеги бегьула, батичIого букIине бегьулаян пикрабалъ вуго дунги.",
        "Гвеш къачарал ва гьенгеруял",
        "РачIа гьанже нилъ тIадруссине дол «гвеш къачаразде» (хохоразде) яги «гьенгеруял» рекъазде.",
        "Кинаб магIнаха гьезулги букIинеб. ГIицIго рекIелгIеялъе ургъараб жо букIин гурони. Журмуталъул гъоркьияб рахъалда хасало гьел «гвеш къачарал» изну цIехечIого гьоболлъухъ рачIине бегьула бокьарав чиясухъе. Гьурмада маскаги ххурал, тIад цо магъакь-кIачарги ретIарал бихьинчиги чIужугIаданги гьезда цадахъ гIолохъабазул къокъаги. Гьез рокъоре жаниреги рачIун байбихьула гIадамазул рекIелгъеялъе жал гьарире. Гьел лъугьуна кьурдизе, ишарабаздалъул цо киналалиго жал рихьизаризе, чIужу жуяла рос вухизе… МагIарулазе гьелъул цIакъ кеп букIуна. Гьанже заманаялъ, гьединаб жо гIумруялдаги букIине бегьулеб мехалъ, кеп щвечIого букIинеги бегьула. Амма доб мехалъ кеп щолеб букIана. Дол гаргадуларо, гьаркьидалъун маскаялда нахъа щал ругелали лъазе рес бугелъул. АхIичIого рачIарал гьалбал нухарегIизелъун, рукъалъул хважаинас гьезие бакъвараб гьан, гIаракъидул шиша ва цойги щиб букIанги жоги кьун къватIире лъугьинаризе хIаракат бахъула.",
        "Хадусеб къоялъ рокъобги, къватибги, годекIанибги бицунеб букIуна гьел «гвеш къачаразул» ва киназего лъазе бокьун букIуна аслияб суалалъе жаваб – щал гьел рукIарал? Бищунго лъикIал махщалилал артисталлъун рикIкIуна щалали лъазе кIвачIел «гвеш къачарал».",
        "Къамилухъезул берталъ гьенгеруял (маска ххурал рекъал) раккун рачIуна бахIарал кьурдизе рахъинаригун. Лъицаниги дагьаб багьаялъул гъурущ бахIаралде рехани, гьеб рехарасул къарумлъиялда тIад релъизарула",
        "Цо рекъас гьеб гъурщил гIаг ккола ракьалдаго, добаса доб тIезабизе, кодобе босизе лъугьуна цогияв рекъав, кIоларо. Гьес ишанал гьарун жамагIат ахIулеб букIуна кумекалъе гьадигIан бакIаб цIайиялъул гъурущ кодобе босизе, живго гьеб бахIаралде рехаравги ахIула гьедигIан «бакIаб цIаялъул» гъурущ борхизе. Гьаниб гьаб гIадаталъул чIван-къотIараб магIна буго - къарумлъиялда тIад релъи ва гьеб къватIибе чIвазаби.",
        "Гьеб киналъулго жеги цIех-рех гьабун гьечIо. Гьелдаго цадахъ, магIарухъ некIсиял росаби чIороголъулел руго, гIадамал бигьаяб гIумруялда хадуб гIатIиракьалде шагьаразде рахъунел руго. Щибаб росдал, щибаб жамагIаталъул хаслъабиги кIочон, киналго цоцазда релълъунел руго. ГIуна магIарулазул тIубараб гIел, рихьизеяли кисса гьединал гIадатал рихьулел, рагIизецин рагIичIел. КIиабилеб гIел гIун бачIунеб буго, жидерго эбел-инсудаги щибго бихьичIел.",
        "Дунги эменги руго МахIачхъалаялда Каспий ралъдал рагIалдаги рукIун мугIрузухъги, росдахъги, росдал гIадамазухъги, гIадатазухъги чIалгIун. Гьединлъидал зама-заманалдасан харбазулъ ва ракIалдещвеязулъ ниж гьенире щола. Буссунареб чIалгIен, росдал гIумруялъул ва гIадамазул хIакъалъулъ харбал, дир лъимерлъиялъул ракIалдещвеял, инсул кинабго жиндирго гIумру доба тIамураб...",
        "Зама-заманалдасан нижер харбилъе жувала дир I2 сон барав васги, жинда ричIчIизаризе захIматал суалалгун. РичIчIизаруларо дицаги. Бицун бичIчIуларо. БичIчIунги щай гьебилан ккола цо-цо мехалда.",
        "60 магIишат гурого жаниб гьечIеб росу ккола ЗанатIа. БукIаниги, гьеб машгьураб буго тарихиял гIелмабазул докторзабаздалъунги, дару сабабал тохтурзабаздалъунги, жидерго росдае ритIухъал, сахаватал патриотаздалъунги.ГIазу-цIер байдал, хъещтIон эхеде рахъунго бажарунареб миччилалъул нух букIана росулъе щвезегIан цебе. Амма чанго соналъ цебе кьуруги гIанлъун цIияб 5 км. манзилалда цIияб нух бахъана росулъа сахаватчияс занатIисезе. Абула, рес букIиналъе битIараб къимат квербиччаялъ, ай сахаватлъиялъ кьолилан.ГIорхъи чIвачIо нух бахъарас росдал ва районалъул гIадамазе гьабулеб садакъа-вакъфуялъеги. Гьедин, дагьал церегIан къояз битIун цIияб нухлул рагIалда бан лъугIараб къулгIа рагьиялъул тадбир тIобитIана гьениб. Цебеккун лъазабун, ахIи бан букIинчIониги,гьелда гIахьаллъана ЗанатIа,Бакълухъ, Могьохъ росабалъа лъабнусгоялдасаги цIикIкIун чи.",
        "ЦIарги бугоан мажлисалда цIакъ рекIее асар гьабулеб -«щукруялъул мажлисан». Аллагьасе рецц гьабулеб букIана къулгIа баразги гIадатал гIадамазги бищун цебе-гьеб кIудияб хIалтIи рагIалде бахъаралъухъ, кIиабилеб иргаялда- дугIа-алхIамалдалъун ракIалде щвезаруна гьеб Аллагь разияб ишалъе лъураб байбихьиялда гьоркьор рукIарал, амма гьеб рагьизегIан жидее гIумру батичIел гьалмагъзаби(хIал алжаналъуб батаги лъикIлъиялъе квербакъаралщиназул,амин). Жанир киналго какие санагIатал шартIалгун, берцинаб гIуцIа-кIутIигун бараб къулгIаялда сверухъ бакIги цIакъ берцинго къачIан бугоан хважаинас: гьанир-кьурулъан чваххулеб мугIрул лъел чваххелабиги, чIухIарал кипарисалги, хIухьбахъизе гIодор чIезе скамьябиги, хъил тIураб кIалтIуги. ТIабигIияб берцинлъиялда инсанас гьабураб гьеб чIинкIиллъи кутакалда рекъон ккун бугоан мугIрул-щобалгун, хехал лъаралгун ва гъваридал кIкIалалгун. РакI сагьвил гьабулеб сихIкъотIи биххизабуна «берцинлъабазда» аскIоб суратал рахъизе лъалхъарал зигараялде унел гьидерил ясаз. «Кири батаги гьаб барасе, Къиямасеб къоялъ хвасарлъулеб садакъалъун къабул гьабеги БетIергьанас!»-ан дугIаги гьабун, фарз тIубазе жанире ана гьал «вахIилан»тамашалъулаго. Нужеда кколеб батила гьабщинаб хабар бицунаго, цониги бакIалда нухги бахъарав, къулгIаги рагьарав сахаватчиясул цIар щай гьалъ хъвачIебилан. РагIи букIунха. Сабурав, рихьдае щибго гьабуларев магIаруласе кьураб. Гьеб хвечIого букIиналъе гIоло дица кIалъазе виччала Шамил мухъалъул жавабиял ишазда гIемерал соназ хIалтIарав, гьабсагIат районалъул бетIерасул гIакълучи, ЖамгIияб палатаялъул председатель ГIабдулвахIид ХIажиевасе.",
        "«ЦIакъ пайдаяб мажлисалде ккана дун жакъа. Гьанже букIунареб гIадаб, рухIияб рахъалъ цIилъи чIвазабулеб, квешалдаса тархъизарулеб щукруялъул тадбир букIана гьаб. Хьаргаби,Шамил районазул имамзабаз гьарурал, цоцазулъ ракIал хун, дунялалъул боцIиялъ мехтизарураллъун рукIунгутIизе ахIарал вагIзаби гIеларищ цо! Дида районалда батIи-батIиял хъулухъазда хIалтIулагоги лъалаан, ЗанатIаса ГьитIинов Халилил сахаватлъиялъул, гьесул гьитIинаб росдае бугеб баракаталъул. Жакъа къоялда хIукуматалъул гъурущги хвезабичIого, жиндирго сурсатаздасан лъица бахъулеб цIияб нух, лъица балъго гьабулеб кьураб садакъа? Балагье, кигIан хехго ва рахIаталда щолел ругеб цебеялде данде росулъеяли! Гьаб къулгIаги гьелъул сверухълъиги бихьуларищ бокьараб цебетIураб улкаялда бугелдасаги берцинабги квегIенабги: бакъудасан хинлъи кьолел батареялги, жаниб евроремонтги, гIажаибаб тIабигIияб суратги-кигIанха рохилел нухлулал! Лъала, гьав сахав бихьинчиясул росулъ масжид базе ният букIинги, Аллагьас квербакъаги гьесие сундулъго! Халилил къулгIаян лъезе ккола гьалда цIар, ва наслабаз гьедин рехсолеблъун гьаб гьайбатлъи хутIизеги ккола!». Узухъда, баркалаялъе мустахIикъал руго цIияб нух бахъиялда ва къулгIадул кIалтIу къачIаялда свак тун хIалтIарал Шамил мухъалъул нухазул участкаялъул киналго хIалтIухъабиги, гIемерал соназ районалъул бидурихьаллъун кколел нухазе хъулухъалъе чIарав ХIасанов ХIажиги. ГIадада хвараблъун батугеги гьабурасул гьабураб! Дагъистан Республикаялъул мустахIикъав экономист, жиндирго росдал ва халкъалъул патриот ЗанатIаса ГьитIинов Халилиеги гьесул хъизам-рукъалъеги гьарула чорхое сахлъиги, саламалъиги,ахираталъеги дунялалъеги батулеблъун тIамураб гIумру хутIиги.Камугеги миллаталда гьоркьоса сахаватчагIиги, гьезул бизине нижги.",
        "(Сапаралдаса хъвай-хъвагIаял)",
        "Гьал къоязда республикаялда ккарал лъугьа-бахъиназда гъорлъ нужее бицине гIадаб хабар батулеб гьечIо. Гьединлъидал бицинчIого толеб буго. Дица нужее бицина араб шамат къоялъ дунго сапаралъ къватIиве ккеялъул.",
        "КъватIив улкабазде гуревха, тахшагьар тун къватIиве, тIадмагIарухъе. Цевехун чанго нухалдаго гIадин, гьаб нухалдаги дун магIарухъе сапаралъ цадахъ вачана Гьочоса Давудов МухIамадица.",
        "Хасало нижер цадахъаб сапар букIана Къарахъе, гьелъул рахъалъ дица бицун букIана нужее казияталдаса. Гьаб нухалда сапар бухьана некIсиял сияздалъун, къадал устарзабаздалъун, тIарикъаталъул шайихзабаздалъун, гIасрабаца гьоркьоб къотIичIого магIаруллъиялъул гIадат-гIамалги, ретIел-хьитги, чухъа-рачелги, ханжар-тIамурги, кинабго нилъ ратIа рахъизе лъалел гIаламатал цIунараб Шамил районалъул, КъахIиб мухъалъул Гьоор росулъе. Гьаб макъала хъвазе дида ракIалда букIинчIо сапаралъ унаго, гьабсагIаталдаги жо ккелин кколаро бихьа-рагIаралъул мухIканго бицун. Амма гIажаибаб, цойги Дагъистаналда гьечIеб гIадаб росу буго Гьоор.",
        "Росу бакьулъ нижеда дандчIвай гьабуна нижер цонигиязда лъаларел чагIаца. Сапаралъ цадахъ йикIарай Хатимат МухIамадовалъ мугIалим Раисат гьикъана, Давудовас росдал бегавул гьикъана, дун вукIана ахIичIеб берталъа лъутарав ГIалихIажи гIадин, щибизе ва лъихъе унев лъачIониги гьезда хаду-хадув вилълъунев.",
        "Гьеле гьев ахIичIеб берталъа лъутарав ГIалихIажил ва гьев кьурдизе ахIарав ГIабдулжалилил бицина дица нужее цо дагьаб мехалъ гьанир гьоориселгун гьалбалги тун.",
        "Диплом щолу багIа ди даб къоялъ, – ин байбихьана бицине цо нухалъ жиндирго хIакъалъулъ мунагьал чураяв дир гьудул, Рилъаса ГIабдулжалилица. Хадуб горсвериялда жиндир «багIа» бичIчIуларелги гIолохъаби рихьидал, болмацIалде вачIана.",
        "Чвантиниб цо капек букIинчIо диплом чуризе. Ругел кепказухъ шишаги, закускаги босун ана ралъдал рагIалде. ГIечIо нижее гьекъараб жо, тIокIаб кепек гIарацги букIинчIо. РачIунел рукIана Авар театралдехун сверун, буго бачунеб зурма-къалиги, кьурдулеб гIаламги, лъилалиго бертин кIиабилеб тIалаялда.",
        "Гьале нилъер бакI, – ин абуна дица бертадехун бетIерги хьвагIун. Инеги ун кIалтIа ватарав чиясда гьикъана лъил бертин гьабилан. Щивалиго совминалда хIалтIулев чиновникасул васасул бертинила. ЦIар лъазабуна бахIарасул, вачIун ахIана ракъуца холел студенталги цадахъ, ккуна цо бищунго квен гьарзаяб стол ва гIодор чIана. Цо бокIнилъа сверун къапилагун чIегIераб ишляпагун МухIамад Хачилаев ваккана ва цо чехь бугев чиясда къвалал рана. Цойги рахъалъан Фазу ГIалиева гвангъана, гьелда къочарулел ва гьей къочулел къапилаби рукIана сверухъ. Кванана, гьекъана, цо заманалдасан лъикI цIа-кан бахарав дир хиял лъун букIана цо кьурди гьабизе. Валагьана гьудулзабахъ, щугоясда жанив къватIиве кин лъутилев, гьенив кин чIелев лъаларого битIахъе помидор гIадин багIарлъун вугоан гIаракъи гьекъоларев дир гьудул ГIалихIажи. Ишараби гьарулел рукIана къватIир рахъаян. Гьеле гьеб мехалда бачIана дир гъоркьгоги кьерхараб ботIролъе цо рекIкIаб пикру. ТIадеги вахъун цIан витIун вилълъана тамадаясда аскIове, гьарана микрофон:",
        "Бакъан чIезабе!!! – ян ахIана дица бугеб рухIалъ. Киданиги ракIалдецин ккун букIинчIо гьедин бакъан чIелилан. ЧIана бакъан, азарго чи вугеб бакIалда лъугьана сихIкъотIи, кIиазарго бер букIана дихъ балагьун, дун хIинкъана, дагьавго вигьарав гIадин лъугьана, цо талихI ккана тохлъукьего бачIараб поездалъул маххул гьакибурдузул два-дваргъи баккун. Кин бугониги, хIукму ккана баркизе бахIарасда, цевеги вахъун вугелъул. Лъалелги лъаларелги гIантал щинал жал рицунел рукIана ахIунго ахIун, бахIарав СагIид дир гьудул вугин, тамадаяс диде къулун СултIан бугин цIарин абуна.",
        "«Султан нормальный пацан» - абун гIорхъолъа ун пасихIаб нотаялда лъугIана дир тост. Дида бичIчIана гьедин цIуяб хIалалъ лъугIизе бегьулареблъи. «А теперь - внимание!!! Объявляется танец Алигаджи Алиева и Фазу Алиевой!!!» - абун ахIана дица бугеб рухIалъ. Данделъиялда хъатчIвай ва гьещтIолел гIадамалгун бакъан баккана. Вихьана гIадамалги мерхьун, лъутун унев ГIалихIажи. ХIукму ккана векерун кквезе ва бакьулъе тункизе Фазуда данде. Фазу цо кьердаса гIаламги бахъинабун ячIуней йикIана. ГIалихIажи ворчIана гIаламги мерхьун къватIиве, гьесда хадув вортулев дица нухда ватарав лъикI мехтарав Руслан ана валагьизавун кьурдизе. Руслан гIинда нахъа цояб зарги ккун, цоябги кверги гIебеде битIун воржине къачIарав гIадин унев вукIана Фазуда тIаде. Цо заманалда хIатIида рукIарал тапочкабиги рахъун, реххун Фазуги тун, битIахъе, хIатал рихьулареб хIалалъ терххезе лъугьана. Фазу махщалида цо свериги бахъун, санагIат гьечIев гьоболасде мугъги реххун жиндир рукIние ана.",
        "БагIараб кеп берталъ» - ин лъугIизабуна ГIабдужалилица хабар.",
        "Берталъа лъутун арав ГIалихIажил бакIалде дунго ккараб гIадаб асар букIана гьоорисезул къватI чIван унев Давудовасда хадув вачIунаго дир. Циндаго ккана цо гIемер магIарул кочIолъ ахIараб билил рагъиялда жанире. Гьенисаги жаниб цIа бакулеб гъансито, цагъур, къеда некIсиял тIагIелал, гъуд-гIучI, ретIел-партал, чухъа-рачел ва цогидабги арал гIасрабазул гIаламатал ругеб минаялъуре рачана ниж гьоорисез.",
        "Гьенир мокърукь ругел чIалабаца, бусада бугеб туртица, нус-нус сонаца цIунараб миллияб ретIел ретIарал руччабаца ва бихьиназ цебесеб заманалде, арал гIасрабазде рачараб гIадаб асар лъугьана.",
        "Рукъ букIана къайи-свери ва жаниб бугеб жоялъухъ балагьун доб заманалда ресалда вугев, бечедав чиясул букIараб. Хадур щварал баяназ ва лъай-хъваялъ мухIкан гьабуна жакъасев ирсилавги умумуздаса нахъе ккун гьечIевлъи. Гьев ватана Шамил районалъул финансазул управлениялъул нухмалъулев Муслим, бицунеб ва гьабулелъухъ балагьун магIна бугев, хьвадизе лъалев чи вугоан. Нижеца рукъалъул къайи-цIаялъулгун лъай – хъван гьабун бахъиналде гIедерал магIарул руччабаца рагъида тепсиги тIибитIун, кванде ахIана хехго.",
        "Дун вукIана хиялалъ, гIемер Гьоорире хьвадулеб гIаламги бихьанин интернеталда хъваралъухъ балагьун, рачIанщиназе гьан белъун, чIагIа тIун бакIлъиларищ азие гьаб хIурматин. Гьаб бакIала гьориселги тун цойги мисал бачина дица нужее.",
        "«ХъахIаб росулъа МахIмудица 100 сон тIубана, 110 тIубана, 120 тIубанаян щибаб гургинаб тарих бачIанщинахъе тIубараб Дагъистаналъул гьекъолдухъаби доре рачIун, колхозалъул куйдул хъвзе ккун, кигIан босаниги гьекъолеб жо гIолареб мехалда, цо ццин бахъарав ХъахIабросдал бегавулас абун бугила: «Я вац, гьав къайибухIад Анасил МахIутI гьанив ХъахIаб росулъ гьавичIого, ИщтIибурив яги ЦIатIанихъ гьавизе рес букIинчIищ?» - илан.",
        "Гьезухъего ккечIони гьоорисезулгун сиязул къисматги абурал пикрабалъ дун вукIаго, тепсиялде кьолеб жо къотIулеб букIинчIо. ШагIирас абухъе, «бежулел, белъунел махIал рахъана ва нахъа рокъоса шиша бачIана».",
        "Шиша бачIинчIо, гьеб бачIани, гьел гьоорисел рукIунароан, чIорогоги течIо, чIорого таниги рукIунароан гьел гьоорисел. БачIана анкьумумуца гьабулеб букIараб къагIидаян цо багIарккараб кьералъул лъамалъи. «ЧIагIа» бугила гьалда цIар абун тIуна цIорол истакабахъе. Гьеб тIолеб, кьолеб къагIидаги букIана бихьинаца умумуздасаго батараб хIалалъ гьабулеб. ТIолев чияс тIоцебесеб лълъар рагIи абулев чиясухъе бегьарабго, гьес квералда тIад квер лъуна досда данде буссинабун. Дос бетIер хьвагIана ва тIадбуссунги босун жинцаго лълъар борхана. Гьеб рагIула гьекъолеб жоялъулъ хIинкъизе жо гьечIин абураб ишара. Хадуб лълъар гор сверун биччала ва лъарас лъараб бицуна.",
        "НекIсияб минаялъуб гьабураб хIурматалъе къо-лъикIги гьабун, ниж къватIире лъугьаралго, росу бакьулъ бакараб кор, барсулеб чIер, рицунел, рикIкIунел, ахIулел кучIдулгун руччаби, гьарулел гьара-рахьиял, тIаде рачIунел бихьинал, зурмил къва-къвай, къолол сас, хIикматаб асар лъугьана нахъойги сверухълъиялда.",
        "Цо гьайбатай гIаданалъ аргъан хъван, гъар-гъар базабулеб некIсияб кечI ахIана, битIун кочIолги, кьурдулги кор боркьарабго цо нусилъе гIагарарав херав вачIун гьара-рахьиял гьаруна. Амма гьаниб дида цо жо халлъана, руччабазул ретIа-къай ва гьабулеб «Каш» кьурди гьидерил букIана, гьезул ратIлил формагун кьурди гIаммаб бугебищ гьеб, ялъуни гьеб берцинго букIунин тIаса бищарабищали лъаларо. ЦохIого халкълъидал, батIалъи батиларин тана дицани.",
        "Хадуб бахъана зурмил къва-къвай ва къолол сас, кIудияв ана кьурдизе, руччабазул горалъ сверун ккуна гьев, данделъиялда гIахьаллъанщиназ чIвалеб букIана хъат. Гьеблъиялда чIер барсулелъуб сухIмат-кечIги лъугIизабун руччабиги, магьалги, гIарцул къадирабалъ къерщелаго РГВКялъул журналист Хатима МухIамадоваги ана гьабихъе гIатI ххине. «ГIатI ххине гьабихъе гьанже ал риччай…» ян, Расулил мухъал ясал-мусудузда хадурги реххун, ниж ана Гьоорисезул машгьурал некIсиял сиял, басрияб, чIунтараб росу ва хабалал рихьизе.",
        "Бер биххулеб борхалъиялда эхетун ругоан гьоркьохъел гIасрабазул тIогьиллъарал къадазул сиял, чIунтарал минабазул къадал ва ахада",
        "хабалазул агьлу. Гьеб сихIкъотIиялда жанир ганчIида гIодол чIчIарабго чанги пикру-хиял сверула гIаданиб, гIемераб жоялъул пикру гьабизе тIамула. ЧIунтарал минабазул нуцIихъа къватIире араб гIасруялъул гIадмал лъугьун рачIине ругеб гIадаб цо хIинкъи лъалареб, хIикмалъи лъалареб, гIажаибаб асаралъ асир гьарула гьенир. Чан гIакъилаб калам, чан гIужилаб рагIи, чан чанкIкIараб гьими, чан ракI гъанцIизабулеб гIоди, чан батIияб гьумер, сурат, сипат, инсан вихьун ватилев гьал къадазда?",
        "Щаялиго кидаялиго, кибалиго рагIараб цо магIарул росдаде гьабураб кечI ракIалде бачIана:",
        "Гьанир рукIун руго, ракIал гIатIидал",
        "КIалдиб мацI пасихIал, сахал гIадамал.",
        "Гулла алхунарел, хер регьаларел",
        "Хвалчаби халатал, чодул рекIарал…",
        "Гьанирги рукIун ратиларищха гьел, жакъа росдал ахада ругел хабалалъ хурдул хьвагIолел ругониги.",
        "Гьел пикрабазда некIсияб Гьоор росдал къадазе ва ганчIазе къо-лъикIги гьабун ахаде щварав дун: «ПЯТНАДЦАТЬ : ДВЕНАДЦАТЬ» - ин гIурус мацIалда ахIтIолев чиясги, росу бакьулъ торгIо хIалел лъималазги тIад вуссинавуна нилъер заманалде. Давудовасги росдал бегавуласги дун вачунев вукIана волейбол хIалеб бакIалде. Амма дир пикрабалъ волейбол букIинчIо, гьениб кинаб команда бергьаниги ургъелги букIинчIо, щал бергьаралалиги лъаларо. «Кутакалда лъикI хIана гьадаб чIегIераб гурде ретIарав вас», - ин гьезие рагIи рекъеялъе жоги бицун, ниж машинаялде рахана. Хадув лъугьун гьесул фамилия-цIар бицунев цо чи вукIана, Аллагь ва гьоорисел тIаса лъугьинел ратила, ракIалда чIечIо.",
        "Гендерил къварилъухъ бугеб ашбазалда чай гьекъезе чIаралъур лъабго батIияв чияс гьикъана рачIун гIинде къулун: «Гьадай гIадан телевизоралда йикIуней Хатимат гурищ» - илан. КIигоясда уйин абуна, лъабабилесги тату хвезабурабго «Йигила дуе, гендерил ашбазалда йикIуней гIадан ятила дуе Хатимат», - ин валагьизавуна нахъе. «Уха, дагьалищ рукIинел релълъарал чагIи», - ян гъванщаги хъарсулаго ана генусев. Гьез дун суалал кьун имам ГъазимухIамадидаса ва ГьаракIуниса СагIидидаса «ватIа гьавуна». Суалал кьолел гIадамал гIемерлъун руго гьанже…",
        "Хабар лъикIаб рагIайги.",
        "Хъулухъалде тIамурав чи нахъего инчIого седон гъоб тахида вукIине кколин абураб пикру букIуна гIемеразул.",
        "71 сон тIубазегIан къадруял хъулухъазда, бацIцIадаб гIумруялдаги вукIун хIалхьиялде чан кIудияв хIаким арав?",
        "ХIалхьиялдаги Рамазан ГIабдулатIипов хутIилищ, хIалухъин гIемераб, гIакъиллъиялъулгун лъаялъул чанги хур бекьарав чи вуго, бачIин камунги гьев вукIинаро.",
        "Цо кверзул килщазде рикIкIизеги ругищ гьединал аксакалал?!",
        "ХIакимзабиги цIакъ батIи-батIиял рукIуна, анцI-анцI соназ цого бакIалда ругониги пайда гьабуларелги, чIвадарухъабиги, интриганалги, ханлъун жалго рихьулелги, рачIун рахъиналде, тахида гIодор чIезе регIичIого хIалтIулелги.",
        "Рамазан ГIабдулатIиповас гьабунщинаб цебе бахъизе, биценалъе гIасраби руго цере- ян дица абуни велъулевги чи камиларо. Амма, гьеб заманаялъ бихьизабила, мехалъ борцина.",
        "Карщица кIал бухIани кIанцIолел, чияр цIаралда нахъа рахчун хъвадарулел «бахIарзазе» ресал гIемераб заман буго гьаб. Мунагьал чураяв Суракъатица абулаан «чакъалалъул руруялъе гъалбацIалъ жаваб кьоларо»-ян, гьедин кIваргьабичIого тола дицани мукъсанаб гIакълуялъул питначагIи.",
        "ГIабдулатIипов Дагъистаналъул бетIерлъуде жив вачIинегIанги лъилниги рагьтIа тарав, гьардухъ арав яги сундухъниги ракьа цебе рехарав чи вукIинчIо. Гьев вукIана ва вуго, жиндир лъайгун гIакълуялъ борхалъуде вахъаниги, «росдал васлъун» кидаго хутIарав бихьинчи.",
        "Дицаги нужецаги гьев гIакъилав философлъун толаан, буюрухъал кьун гьабулеб гьесул хIалтIиги нилъеда бихьун букIинчIо. Бихьана, рагIана, гIезегIан дандчIвана. ТIехги, лъимги, чакарги тIад лъураб гъадаро цебе бегьидал, жинцаго лълъаранибе тIун рекъезабун гьеб нигIматги гьекъана. ТIоцебе дица гьеб пикру загьир гьабидал киналго данде чIчIана, бегьилишилаха тIуварав президентасе тIехги лъимги кьезе. Бегьулеб букIун буго гури! Щай? Щагурелъул, гъосул жиндирго росдал ицул лълъималдасаги, инсул хуриса гьохъил тIохол тIагIамалдасаги чIалгIен буссунарого букIун. Гьединав чияс Дагъистаналъе лъикIлъи гурони квешлъи гьабулеб букIанин абураб жоялда кидаго божичIо. Ккун гъванщагун къелълъ разе кколезе гIадлу гьабичIогоги гьев тIуван ватиларо, тIубан квешлъиялда хIуч цIцIанги бахъун батиларо.",
        "ГIурус пачаясул къанунал цIуничIогоги гьев тIувалароан, тIасан борчIун нилъер миллияб чIухIиялда мал базеги гьес течIеблъи бихьана. РухIияб язихълъиялдаса халкъ нахъе цIцIазе чан кIудияб иш гьес гьабураб!",
        "Ле! Йо!, сундаго рекъоларел магIарулал, кинав бетIер вугони нужер тIул-ракI разилъулеб?!   Гьерсил пенсиябаз понцIон, цIцIадал хIамул гIадин кIухIаллъун герегдахъдилел рортула гIунгутIаби цIехезе. Дун гьел гIунгутIабазде регIичIо, рихьичIо хIукуматалъе хIалтIулей йикIун, миллаталъе хIажатаб ккани гьение йортун, мугIрулгун тIабигIат бокьиялъ гьелде йикьун. Амма, дида рагIана ГIабдулатIиповасул ахIи (зун-зунараб зигарди гуроха), Дагъистаналде унго-унгояб рокьигун гьабулеб аманат. Нужеда рагIичIищ?!",
        "«Ле, магIарулав, дурго инсул кули цIигьабе! Ле, гIолохъаби, ясал нилъер умумузул ретIел музеязда бан течIого ретIе! Ле, районалъул бетIер, дуца рагъда хваразулги, херлъун рокъор ругелги ветераназул адаб цIуне! ГIорал, рохьал, гIалахъал, къватIал рацIцIе, гьаб нилъер ракь буго! Хурзал рекье, гьениса нигIмат баракатаб ва бацIцIадаб буго! Умумуз гьабулеб батараб бацIцIадаб диналъул нухдаса таруге! ГIолохъаби, рохьахъе рахчизе инчIого нилъерго ракь тIегьазабулеб магIишаталде русса! Дагъистаналъул бечедаб тарих цIуне, росаби чIунтизе тоге, кIвахIги нахъе бачахъун ахикье, хурире, бахчабахъе рахъа! ГIарцухъ бичун диплом босичIого, мунго цIалун лъай тIалаб гьабе!!...»",
        "Гьеб ахIиялда цадахъго бокьарав чиясда бичIчIулареб махсароги букIана. Гьелъулъги буго ГIабдулатIиповасул гIажаибаб хаслъи. Гьев вичIчIичIезда дун гурхIула. Жалгоги, жидер яшавги, росу-ракьги ричIчIуларел чагIи руго гьел.",
        "Щив ватаниги иман бижаги, жавгьар гIадаб нилъер мугIрузул улкаяллъул нухмалъуде вачIунев чиясул рекIелъ. ХъантIиги, хиянатги къабулав ватугеги гьев, баракат гьечIел гIадамалги рикIкIадго хутIаги гьесдаса.",
        "Аллагь гурхIаги нилъеда киназдаго.",
        "Кив вугониги ахIаралъуве вахъине, аралъув ватизе тавпикъ, баракатал сонал кьеги, нилъер мадугьал, Рамазаниеги.",
        "Радалго телефоналъул цIумур бахъани, ракI хIинкъула щибдай жакъаги рагIилаян. Телевизоралъухъ балагьани, жеги пашманлъула - бихьуларо нагагьги рохел кьолеб ахирияб хабар. ХIалтIуде щвейгун Интернет рагьула дунялалда лъугьа-бахъунеб лъазе - гьениб бицунелъ пикраби хъулухъалъул пишаялдаса тIуранго жеги рикIкIаде рачуна. Нижер районалдаги бахъана ахир заманаялъ дунялалдаго дандерижи кьураб терроризмалъул кьвагьи.",
        "ТIелекь, ТIидиб - гIасрабазул бечедаб тарихалъ район берцин гьабулел, лъикIаб рахъалъ гурони жидер цIар рагIичIел росаби, гъункарал жамагIатал, гIелму камилаб, гIамал-тIабигIат лъикIаб халкъ. Кин тараб гьениб тIирщизе балагьалде гIолохъаби рачунеб рикьи? Щай чIахIиязул малъи гIадахъ босулареб гIолохъабаз? Кьолеб батила гьал суалал жидеего гьел росабазул жамагIатчагIаз. Щиб хIалтIи гьабураб, кинал нухал ратарал гьезда загьруяб «гIузруялъул» кьибил бакъвазабиялъе? Гьениб бахъараб кьвагьи, ккараб такъсир сон-жакъа лъугьараб ахIвал-хIалалъул хIасил гуро. Гьеб кьвагьи гъугъан батила, ТIелекь ва ТIидиб росабазул кьурабалъ гуребги, росу-ракьалъе канлъи кьолеб гIумруялъул нух нахъе тун ахираталде аразул хабалъ жанибги, хъахIлъарал бутIрузул умумузул рекIелъги. Лъукъулел, гъурулел руго магIарул бищунго бахIарчиял, ракI бегIерал, пахруял, гьайбатал васал. «Ликвидировали, уничтожили, взорвали, расстреляли» ва гь. ц. - гьеле кьибил-тухум, росу-ракь чIухIарав вахъагиян улбуца кинидахъ кечI ахIун гIезарурал васазул ахир.",
        "ЧIегIер барал руччаби, бесдаллъарал лъимал. Щиб рохел бугеб гьезие букIинеселдаса? Дагъистаналъул тIолалго миллатал гъурун лъугIаниги ургъелго гьечIез нилъго нилъецаго чIваялъухъ кьолел долларазухъ эбелалъул рахьги, инсул амруги, умумузул аманатги бичиялде кин нилъер васал рачIарал? Бугебщинаб суал гьаб ругъназ ссудулеб Дагъистаналда дандерижилъун сверулеб буго. Киб бугеб жаваб? Жаваб буго нилъер кьалбазулъ, нилъее умумуз тарал дарсазухъ, гьезул гIумруялъул мисалалъухъ! Гьез нилъер ракьалде балагь бакIаричIо, бачахъун гурони. Дунял квегъизе къватIиве вахъарав Надир-шагьасул аскаразда хвел батана аваразул гъугъдузулъ. «Гьидгиму къаралал, къелгиму тIекьал» - гьадин ахIи бана хъамалчилъиялдаса Дагъистан бацIцIад гьабизе магIарулазде ахIи балел кагътазда ГIурадаса Ибрагьим-хIажица. Чундузул нухал ккун, риидалги гIазу биунареб къелдерил Лъабил борхалъуде рахъана нилъер умумул Аллагьасе наку чIван доб рагъулъ бергьенлъи гьаризе. Гьелъулги бахIарчияб ахир нилъеда лъала.",
        "Гьанже рохьазда, нохъабазда рахчун руго доб бахIарчияб халкъалъул васал. БахIарчилъи чорхолъ лъугIун ратиларо гьел рахча-хьвалел. Гьезул бахIарчилъигун рекIел пахрулъи бичун босиялъе гъваридаб политика буго хIалтIизабулеб. ГIемер гъварилъиго хIажалъулеб гьечIо гьанже ватIаналъе гуревги жиндирго иш-пишаялъе чи хилиплъизе –гъурщица сверизавулев вуго гьев.",
        "Эбел-инсул рокъоб шулияб иман лъурав, жиндир умумузул, росдал тарих лъалев чиясда гьеб кинабго хъублъулеб гIамал гьабизе кIвелин абиларо. ЦIакъ тохлъулел руго эбел-эмен лъималазе тарбия кьеялъулъ. Дида Интернеталда батана цIакъ берцинаб гьаракь бакъаналъул, бербахилав гIолохъанчияс тIармида ахIулеб магIарул кечI, гьале гьениса цо мухъ: «Цере муридзабаца хвалчаби хьвагIулаан, гьанже муридзабаца чIумал хьвагIулел руго..» Гьесда сверухъги ракIарун «гIив» ахIулел гIолохъабиги руго. Сундуе гьеб «гIив»?! Цере муридзабаз хвалчаби щай хьвагIарал ва щиб гьелъул ккарабали лъазабизе гIураб гIакълу гьечIез гурони гьеб кечI хъваларо яги ахIиларо. Щай гьанжеги муридзабаз хвалчаби хьвагIизе ккун ругел? Как базе толарогойищ бугеб, дин гьукъараб политикайищ бугеб?",
        "Ратиларо дунялалда КавказалъулгIан бахIарчиял цоги халкъал, гьездаги гьоркьоб нилъер миллат. Амма гьеб бахIарчилъи нилъедаго данде багъулеб хъачагълъиялде свериялдаса пашманаб хIужжа кинабха букIинеб?!",
        "ГIадамил лъимералъе гIоло Аллагьас бижун буго гьаб берцинаб дунял. ТIадегIанас кьуралъул къимат гьабурасе ахираталъул рукъ жеги камилаб букIинги бицунеб буго Къуръаналъ. Дун цIакъ лъавукъай гIадан йиго цогидазе гIакълу кьезе, аммаха, гIолохъаби, дир цо мурад буго - нуж сах-саламатго, нужерго талихIаб хъизан-рукъалде руссун рихьи.",
        "Аллагьас гьарзаго эркенлъи, нигIматал кьураб заман буго гьаб. Узухъда, гьедигIанасебго тIекълъиги буго ракьалда гIадамаз бекьун. Гьеб тIекълъи нилъер гIумруялъул киналго рахъазда дандги чIвалеб буго. Гьеб тIекълъи тIегьаялъулги гIайиб нилъеда киназдаго буго. Амма жанаварал гIадин рохьазда рахчун, рехъалъ речIчIараб хъумуралъ кинигин цIогьохъе чан гьабунищха ритIухълъи батулеб? РитIухълъи тIегьаялъе ракълилаб гIетI тIун хIалтIизе ккола. Щивав чияс жиндаго сверухълъи бацIцIани, тIолгоязе пайда, берцинлъи кьолеб рацIцIалъи лъугьуна.",
        "«ЧIван хвейги гIид буго бихьинчиясе» - ян жаваб кьолаан, гьедигIан бегIерго рагIи бицунге, рекIкIал, хIалихьатал гIадамал гIемер ругин нижеца абидал Сугъралъа гIолохъанчи ТIалхIатил ГIабдулмаликица. «ХIакъикъат» газеталъул жавабияв секретарьлъун вукIана гьев. Гьесул гIакъиллъиялда, гIелму-лъаялда, иманалъул шулалъиялда бахиллъун рукIунаан ниж киналго. ГьадигIан камилго кинабго лъикIабщинаб чорхолъ бессарав гьев вас гIелму-лъаялъул, хъулухъалъул кIудияб борхалъуде вахиналдаги шаклъи букIинчIо. Хъизан гьабун лъагIел данде щвелелде чIвана гьев. Сундухъ?! Цо-цоял лъугьана щакал харбал риччазе дов вагьабияв вукIун вугин ФСБялъ чIван вугин, цогидал - вагьабияз чIван вугин. - Лъие зарал букIараб дир васасул,- ин ахIана керен бухIулей гьесул эбелалъ. ГIабдулмалик чIвана РитIухълъиялъухъ, БахIарчилъиялъухъ, ГIакъилъиялъухъ тохаб нухде унел нахъруссинаризе гьесулъ бугеб бажариялъухъ, гьеб кинабго жиделъ камурал жанавараз.",
        "Дица гIолохъанчиясул бицана метериселъе канлъи кьелин нижер божи букIарав чан гIалим щапизавурав жакъаселъе роцIцIен кьолев.",
        "Рокъоб эбел-инсуда макьу кин щолеб гьаб заманаялъ лъималазул рекIелъе, ботIролъе биун иман тIечIого?! Кисан, кинан бачIаниги ургъелищ гьечIеб гIарцул? ХIакъикъаталдаги раковый опухолалдасаги сах гьабизе захIматаб цоги унти буго тIибитIун – чара гьечIого киназего хIажат буго цин-цадахъ гIемераб гIарац.",
        "Европаялъул цо улкаялда дун дандчIвана гьениб гIумру гьабун ругел дагъистаниялгун. ГIемераб бахIс ккана нижер Дагъистаналда бугеб ахIвал-хIалалъул бицун. Дагъистаналда цIцIалеб хIухьелги хъубаблъун бихьулеб бугоан гьезда. Дагъистан какулел гьезда дун рекъечIелъул, гьез абулаан мун ХIебдае тIадюссиндал лъалин дуда Европаялъул къиматилан. Гьениса тIадюссунаго как ахIулеб гIужалъ ХIебдае щварай дие хIурул цIурал къватIазда гIодор накабиги чIван убач гьабизе бокьун букIана. Гьаб ракь нилъер буго кинаб батаниги. Гьаб лъикIаблъун гьабиги нилъеда кодоб буго. Жакъасебги метерисебги къо кIочон, къойил чIагоязги хваразги нагIана кьолеб гIумру щибизе хIажалъараб? Гьеб гIумруялъул къимат, магIна щиб? Дица кидаго абуна, жакъаги абулеб буго - рухIалда барахщичIого къеркьелаан дун «КАВКАЗ» абураб чIухIараб цIар бугеб эркенаб улка гIуцIиялъе гIоло. Амма гьеб кидаго букIине гьечIолъи лъазе гIурал лъалкIал тун руго гIасрабаз. Лъебергоялдаса цIикIкIун соназ вагъана Шамил, гъурана аза-азар магIарулазул бищунго бахIарчиял васал. Гьеб къеркьеялъул ахир нилъеда лъала. Щив вачIарав Кавказалдаса, бусурбабазул улкабаздаса гьесие хIалае?",
        "Репрессиязул соназ араб бакI лъачIого тIагIинаруна гIелму-лъай, бажари бугелщинал. Гьанже лъица толарого ругел бацIцIадаб динги, гьединабго магIишат-яшавги гьабизе?",
        "Эркенлъи тIалаб гьабулелин лъугьун кIигъатаб лагълъукье кколел гьечIищ, гIолохъаби, нуж? Щиб нилъее камун бугеб?",
        "Унго, пайда щиб умумул тIаде рахъинарулеб къуват бугебани!",
        "Абумуслим, кида ва кин байбихьараб дуца гьеб къанагIатаб, ва гьелдаго цадахъ хIинкъи цIикIкIараб ишалде?",
        "Нусго чиясда гьоркьоса кIигоясулгIаги букIуна хIинчI гIадин воржине къунареб анищ.ГьитIинаб къоялдаса нахъе дирги букIана гьеб. Макьилъцин бихьулаан кидаго дунго воржунев, гIурччинхарилъ вегарав чи, зодихъ валагьун сагьвиллъун, кьижунги кколаан. Заман аниги, дир анищ ссунеб букIинчIо. Интернеталдасан балагьана парапланалда роржунезул школа, ана Пятигорскалде ва цIалана гьенив. Чанго нухалъ вортана, века-виххана, амма ракI буссинчIо. Рокъове щваравго добго интернеталдасан хъван бачIинабуна параплан ва гьале лъабго соналъ дун, цIи-цIиял борхалъаби ралагьун, ракьалда тIад воржуневго воржунев хутIун вуго (велъулаго).",
        "Кинабха букIараб тIоцебесеб роржен? Кин къабул гьабураб дур бокьулеб иш рокъосез?",
        "Валлагь,тIолалго хъизам-гIагарлъиялъул чагIи данде чIарал къуркьизаризего кIвечIо жакъа къоялделъагIанги. ТIоцебесеб роржен…Къокъаб лахIзат букIаниги, ракIалдаса унареб лазат!Пятигорскалда воржана дун тIоцеве. ГьабсагIат гIадин ракIалда буго хIатIазда гъоркьа босун унеб ракь,рациялдасан инструкторасул малъа-хъваял, цодагьабго хIинкъи ва рекIелъ букIараб, бицун бажарунареб эркенлъиялъул ва аваданлъиялъул асар. Инсан воржине вижарав гьечIелъул,тIолабго чорхол клеткаби къеркьелел рукIуна гьеб лъалареб асаралде данде чIун,амма цIияб лъазе бугеб къасдалъ кидаго тIалъи босула. Роржунаго рихха-хочизе бегьуларо,гьеб гъалатIалъе парапланеристазул саперазегIанги ихтияр гьечIо. Бищунго тIадегIанал, къадруял асарал рухьарал руго ракьалдаса ратIалъун, гьаваялде рахъиналда.",
        "Абумуслим, хIикмат гурищ, кин тIеренал куназ данде гьабураб чIартил кесекалда ракIчIун, гьаваялде рахъине нужеда кIолеб. Кинаб борхалъи мукIур гьаби дур мурад?",
        "Борхалъиялда бараб жого букIунаро нижер. Парашютгун кIанцIулев воржуна борхалъудасан гIодоблъиялде, парапланерист абуни-битIараб гIодоблъиялдасан-борхалъуде, гьаваялъул чвахиялъул направление ккун, рекIее бокьаралъуве. Щибниги цIияб жо нижер рорженазулъ букIунаро, ралагье цIудул, бокьараб хIанчIил рорженалъухъ. КIудияб битIккей буго нижее ракьалда рукIунел кидаго жаниб гьури барал бакIазда(гIалимзабаз гьелда «динамические восходящие потоки»ян абула)роржине щвей. СагIтаз гьаваялда парпадизе, хIатта, гьаваялъул чваххи кквезе кIвани, доре накIкIулъецин сапар бухьине кIола гьединал бакIазда. Риидалил заманалъ ракьулъан бачIунеб хинлъидул чвахиялъги гьабула кумек тIадросун чIезе. ГIемериселъ кибехун гьаваялъул буссин бугебали лъазе нижее кумек букIуна зодор цокIалго тIавап гьабулел цIумазда хадуб хал ккведал. Аэродинамикаялъул хиси гьечIеб низам ккола- байбихьи ва рещтIен дурусго гьорода данде гьаби. Хурдузухъ, лъималъухъ, кIкIуй-цIаялъухъ балагьун лъазе кIола гьебги. Кинабго «кIицIул кIигогIан»бигьаяб гIелму.",
        "Дуда кколарищ, ракьалдасан хьвадизе бижараб рухIчIаголъи зодобе бахъин Аллагьасулъ дагIба бараб гIадаб дандечIей бугилан?",
        "Диргун лъай-хъваялда, гьудуллъиялда ругел парапланеристал киналго руго гIажаибал, чилъи, яхI-намус чорхолъ бессарал, тIотIоецин жидедасан зарал гьечIел гIадамал.Дунгоги вуго Дагъистаналде исламияб дин босун вачIарав Абумуслим шайихасул цIарги лъурав, ТIадегIанав Аллагьасе мутIигIав, Гьесукьа хIинкъарав чи.Щибаб нухалъ ракьалдаса ватIалъулаго, дица Аллагьасе тасбихI гьабула, гьесул цIобалъухъе кьола дирго гIумруги. Гьаваялда гьороца дунго теркIезавидал, иман жеги щулалъула, цо батIаяб,цIумаздаги малаикзабаздаги гьоркьов пархолев вугев гIадаб асар лъугьуна дирго напсалъеги.",
        "Васас босулеб гьечIищ ирсалъе дуе хирияб гьеб пиша?",
        "Дица гIиссинккун гьесдаги малъулеб буго парапланазда роржиялъул иш. Вачуна цадахъ Шималияб Кавказалда дунго гIахьаллъулелщинал рорженазде, рихьизарула аэродинамикаялъул гIумруялда мисалал.",
        "Щибаб рорженазулъ гьеб гIажаибаб, бахилаб гIищкъу кодосесе тамахаб рещтIенги гьарун, дица Абумуслимилгун къо-мех лъикI гьабуна.Гьесин абуни, жиндирго иргаялда, рагIи кьуна дуниял хинлъарабго Хунзахъеги вачIун, ЦIолбокь кIкIалалда тIасан воржун, ханзабазул ракьалда тIад зобалдаги «къвал базе». Гьадинал гIажаибалги руго нилъер миллаталда гъорлъ гIадамал.",
        "ХIапдоге, хIапдоге, нуж, къватIул гьаби -",
        "Сунарин канаб нур нужер хIапдеялъ.",
        "КигIан бицаниги, кигIан хъваниги нилъ, магIарулал, цIакъго гъугълъун ругилан ккола дидаго. ЧIечIого авар миллаталъул ургъалида, гьеб макьидаса борчIизабизе къеркьолел БисавгIалиевгун ГIизудинов рукIаго, моцIроде хIапдолел бахIрабахъего нахъасан хъвадарун, гьев какун цогидаб миллаталъул блоггераз ургъарал смс-кагъатал ритIулел руго цо-цо магIарулалги. Гьеле нужее жакъасеб къоялъул ахIвал-хIал.",
        "Абакар Жамалудиновас хъвавухъе, щиб дуе лъугьараб, дир магIаруллъи? МагIу ххулун бугин дур хиялазда. МагIица гуреб, бидулъ хвалченги ччун, кьурул сиязда бахIарчиял умумуз хъвараб тарихги кIочон, миллат бичаразда хадурги рилълъун, Рамазан къабихI гьавурал рагIаби хъвалел чагIи рихьидал, унго-унголъунги бадиб магIу ххулулеб буго.",
        "Дида ракIалде рачIуна гIурусазул классик Пушкиница хъварал рагIаби: «Дие кутакалда рихараб буго гьаб хIалалда бугеб дирго ватIан, амма дие цIакъ рекIее гIоларо гьеб ватIаналде бугеб рокьукълъи миллатгун ватIан батIияв чияс дунгун гIахьал гьавулеб бугони», - ян.",
        "Нилъеца абуни, гIаксалда, нилъ рихаразул гьабихъе лъимги тIамун, гьел тIад релъизе рес кьолеб буго. Жакъа доба гьанисан рагIулеб чIандаялда нахъги рилълъун гьезда тIад рекъечIого, чияр чуруца мехтарал гьезда рачI къаян абизе къваригIун буго.",
        "РечIчIараб гуллаго гIадин, абураб рагIиги нахъбуссунаро. Цин, щибниги абилалде, ургъе. Абиги бугелъул хочоца лъураб ргъун сахлъулин, рагIуца лъураб ругъун сахлъуларин. КIудияб бахIарчилъи хIажалъуларо социалиял гьиназда чияр цIаралда нахъаги вахчун, чиясде гъегъ базе. Жакъа магIарул годекIабахъецин щун буго Рамазан какиялъул компания. «Щибила гьес гьабураб лъикIаб жо, рохьор цIулги къотIун магIишат гьабулел рукIарал лъебелал кIуди-кIудиял хъулухъазда лъей гурони», - абун. Гьеб жо кIалухъ бахъизе кколеб жойищха бугеб? Гьеб кинабго буго цого чIанда, добго махIбахъараб хабар. Дида цониги батIияб миллаталъул гIадан дандчIвачIо жидерго хIаким какулев, нилъ, магIарулал гурони.",
        "Кир рукIарал гьел блоггералги, смс-чагIиги, цого гIадамаз тIад кьилиги чIван, Дагъистан квегъулеб мехалъ? Зулмуялъе мукIурал, эркенлъи хIехьон бажаруларел чагIийищха рукIарал нилъ, магIарулал? Йохъ, чанги рукIана бадибе рагIи абизе хIинкъуларел чагIи нилъер, амма гIемерисел гьединал чIвана. Жакъа вуго нилъер гьединав бихьинаб гIамалалъул чи Сайгидпаша ГIумаханов. Щибниги хIинкъичIого, Амировасдаги, МухIамадсаламидаги, гьесул инсудаги бадибе рагIи чанги абуна гьес. Рамазан гIадав чи бетIерлъун вачIани, жив гIияде вехьлъунцин инилан абуна гьес яхI бугев инсанас. Жеги-жеги гIемерлъаги гьединал гIадамал нилъер.",
        "Дун кколаро нацист, амма дун вуго националист. Гьединав чилъун вукIинчIого рес гьечIо жиндирго ургъелги пикруги гьабулев чи. Гьединавлъун вуго жакъа нилъер республикяялъул нухмалъулев Рамазан ГIабдулатIиповги.",
        "БисавгIалиев, дуе баркала «Миллат» абураб газета гIуцIаралъухъ. Гьеб буго жакъа нилъер рухIияб цебехъанлъун, гьелъул гьаракь рагIулеб буго нижеда, миллаталъул ургъелги бугел, гьелъул пикру гьабулел гIадамазда. Амма пашманлъизе ккараб жо буго гьеб гьаракь рагIизе кколеб бакIалда, цо-цоязда, гьелъул гIаксалда, блоггеразул чIандаги, смс-кагътазулги гьаракь гурони рагIулеб гьечIеб мехалъ.",
        "Дагьабниги миллаталъул ургъел бугев чияс гьеб газета хъвазе ккола. «Миллат» цIаларасул кидаго букIине буго гьел социалиял гьиназда нахъаги рахчун хъвадарулел гIадамазда абизе кIал цIураб рагIи.",
        "Жакъа гьабизе жо тIагIарал цо-цо вахьнабаца гьесде ахIулеб буго «пандуристилан». Жидедаго щибниги кочIолги искусствоялъулги магIна бичIчIуларел чагIаца гьедин абиялда гIайибги гьечIо. Рамазаница пандур хъвалеб букIин ккола гьесул рухIияб борхалъиялъул махщалил нугIлъун. Дида цояс абулеб рагIун букIана «МагIарул чиясул рокъоб букIине рекъараб жо бугин гьоболги, пандурги, хинкIалги, гьанги» ян. Лъил ратаниги, тIехь бакьулъа рагIаби руго.",
        "МахIачхъалаялдаса росулъе нахъвуссунев чи, дун дагьалъ цеве щвана АхIулгохIда бараб мемориалияб комплексалде. Дир ракI чIухIиялъул асаралъ цIуна. ТIокIаб щибниги гьечIониги, гьеб музей баралъухъ кьезе бегьула Рамазание кIудияб баркала. Гьениса гъоркье лъугьунаго, дир рекIелъе рачIана ХIажи Гъазимирзоевас хъварал; «Вилълъа мун ГIашилтIе, щва АхIулгохIде. Щибаб гохIда дуда ватила Шамил. Сордо рогьа дуца гIешдерил росулъ - мун гъазаваталде жанив лъугьина».",
        "Гьеб музей бараб мехалъги къотIичIо Рамазаниде гьабулеб гьужум, гьенир жанир пача Александр I, Барятинскиясул цогидазулги суратал ранилан абун. Гьел нилъер тарихалъул, я маданияталъул ургъел букIун кIалъалел чагIи гуро, киндай Рамазанида унтулеб рагIи абилаян хIапдолел чагIи руго. Гьеб хъалаялдаса гъорлъе лъугьунаго, дир берда цере рукIинчIо я пача Александр I, яги Барятинский. Гьениса балагьараб мехалъ хъатиниб лъураб гIадин бихьулеб букIана, Залму Батировалъ хъвавухъе: «Нилъер умумузул бахIарчилъиялъе бетIерги къулун, Россия гIодараб доб гIешдерил мегъ».",
        "Жиндирго тарихалдеги адабияталдеги бугеб рокьи гьес лъуна, дун студентлъун вугеб мехалъ, нижелъги. Гьес ниж рачунаан обкомалъул хIакимзабигун бахIсазде. «Клуб политического бойца» абураб жо гIуцIун букIана Рамазаница.",
        "ХIамуцагун чуяца гамачIги баччун, цIудул бусен лъураб борхалъиялда, I9 гIасруялда гIолохъабаз бараб Сурхайил сиялъусан бихьулеб, 2I абилеб гIасруялда Рамазан квербакъиялдалъун бараб хъала-музей хутIила наслабазе нахъе.",
        "Кин бугониги рагъал лъугIула. Рагъда солдатаз буюрухъ тIубала, гьел рукIуна жидеца кьураб гьаялда гъоркь. Амма кидаго гуро бергьарасул къуват гIолеб чIухIиялда тIасан галиги бегьун, 25 соналъ жинда данде вагъарав имамасе мустIахикъаб къимат кьезе.",
        "Рамазан гурев батIияв чи нилъер бетIерлъун вукIаравани, гьединаб тарихияб памятник нилъее щвезе букIанищ? Дида ракIчIун абизе кIола букIинчIилан.",
        "Жиндирго тарихалдеги адабияталдеги бугеб рокьи гьес лъуна, дун студентлъун вугеб мехалъ, нижелъги. Гьес ниж рачунаан обкомалъул хIакимзабигун бахIсазде. «Клуб политического бойца» абураб жо гIуцIун букIана Рамазаница.",
        "Жакъа гьабизе жо тIагIарал цо-цо вахьнабаца гьесде ахIулеб буго «пандуристилан». Жидедаго щибниги кочIолги искусствоялъулги магIна бичIчIуларел чагIаца гьедин абиялда гIайибги гьечIо. Рамазаница пандур хъвалеб букIин ккола гьесул рухIияб борхалъиялъул махщалил нугIлъун. Дида цояс абулеб рагIун букIана «МагIарул чиясул рокъоб букIине рекъараб жо бугин гьоболги, пандурги, хинкIалги, гьанги» ян. Лъил ратаниги, тIехь бакьулъа рагIаби руго.",
        "Цо тахбакIида кIиго чи рекъоларилан абун буго. РачIа магIарулал, нилъги, вугесул къиматги гьабун, гьабулелъуб гьесие квербакъи гьабегиян дугIаги гьабун, рукIине. Къуръаналдаги абун бугелъул «ТIад вугев хIакимасе хIабашияв вугониги мукIурлъе», -йилан. Къиямасеб къоялъ гьес гурищ жиндирго рагIияталъул Аллагьасда цебе жаваб кьезе бугеб? Нилъеда рекъарав гурищ Аллагьас нилъее хIаким тIамулев?",
        "Цебего лъалаан дида гьал гIадамал жого гьечIого Баку- Москва-Хасавюрт маршрутазда къайиялда хадур хьвадулареблъи. Иргадулаб нухалъ ракIчIана магъакь- кIачаралъул, ай жакъасеб мацIалда абуни, бича-хисиялъул, коммерциялъул тахшагьар Хасавюрталде дунго ккедал. Босараб жоялде Хунзахъ тIаде кьолеб цо багьаялъул роцадул кепкал чвантинир хутIи гурониги, дир сапар сабаблъана МухIамадовазул хасалоде бакъвараб гьанал нахърателалъеги. Кинабго иргадал бицинин.",
        "КватIараб сардил гIуж. Цоялде хIалтIараб заман. Сапаралдасаги йиссун босараб-тараб бихьулей яс, «доба кигIаналъ учуз бугебан?» цIехолдулей гIасиго экономияй эбел. Циндаго къотIинабула канлъи. «ГIай хIалбохадал, исана хасало свинабизе гьечIилан гурищ хетевеялдасан пулеб букIараб» -ян подстанциялъулазде иргадулаб- репликаги рехун«лъикIал-хинал» paгIабаздалъун токалъулалги ракIалде щвезарун кьижизе къачIадизе лъугьуна руччаби. Сапаралъ хутIарал какал разеян, каки чуризе къватIие уней ясалда роцIараб сардил пардавалда циндаго цебе чIола бихьинчиясул сурат. Сапаралъ свакарай жиндир глюкал ратилин гIинго тIамичIого, чурараб ратIлида нахъа эхетун чIола гьей. ТIуцабго къехъа гъоркьеги къулун цIи бараб счетчикалда квали лъугIизе толаро доб «глюкалъги». «ВахI ле, счетчикал проверять гьарулел подстанциялъул жасусалгIаги ратилин, гIумруялъ жо бикъичIев багIарав партизанасул вас Камилица гьанжеги къадараб иш гьабулеб нужеца тIадги кквеларин» гьимула гIолилай.",
        "Щиб вац, дуе бокьараб жо?-ян соролеб гьаракьалъ гьелъ гьикъидал, лъималазул хIаялдаса «Морская фигура, замри» гIадин хаган хутIула доб «глюк». Жеги гьаракь борхун суал такрар гьабидал, гьикъул ишара гIадин нахье кIичIула I7 ноябралъул къасисев гьобол. «Жинца счетчикалдасан токги свинабун канлъиги гьечIин, хIулараб жагадул гъветIалъ живги вахчилин» пикрабаздагIаги вукIун ватила гьев «цIодор»... ГIолилалъ жанибе ахIи бан рокъосел ахIидал, «глюк» циндаго чIаголъун бачIуна ва космосалъулаб хехлъиялдалъун ва цидулаб тIвапиялдалъун бекерун уна. ЩвечIо, ле, дуе бучIулъ бакьги гIиял гьанги... Гьанже хочI-хабаралдаса серьезни хабаралде журалин. БачIун буго конкретни предложение доб сордоялъ ахIичIого вачIарав гьоболасе кьезе. ГIиси-бикъинаб гъалмагъиралдалъун промышлять   гьабулев вукIинчIого дуца, ле «бахIарчияв» цIогьор, рагье гьанир цIогьол курсал. Мун божа, Сицилиялъул мафияцин духъе хьвадизе буго, ток къотIинабизеги в одиночку грабеж хIадуризеги ругьун гьаризе. Гьеле дуе цо абсалютно чIобогояб бигьаяб рикъзи щолеб малъа-хъвай.",
        "Подстанциялъги цIогьазе цIакъ лъикIаб сайгъат гьабуна счетчикал къватIирехун лъей, гьереси щай. Гьанже совсемго деловой къотIи-къай гьабизин нилъеца. Давай, мун цо сордоялъ нижехъе гьоболлъухъ вачIине (гьаб нухалда ахIулев вуго, ле!). нилъеца тIамила доб дуе рекIее гIун букIараб бакъвараб гьанги, релъина хинкIалги, борхила цо-цо ц!ураблълъар дур гIадаллъиялъул рахъалъанги. Бихьула, бихьула дур нич гьечIел беразда жаниб «щай гIадаллъиялъул рахъалъан?»-илан гьикъулеб суал. ГьабсагIат бицина щаяли, гьелъие гIилла чанго буго: «ХIанчIил рухIалда рекъон гурого гьелдаса би тIинкIуларин» бицараб магIарул кициги ракIалде щвечIого, нижер хIалакъабго чахъдал ляжкаялде мун хапей- гьеб цо. Дерхъаб, гьелъул рахъалъан! Законияб къагIидаялъ ярагь рокъоб бугев гIужилав чанахъанасул кавудахъе лъугьине дур бахIарчилъи гIей-гьеб кIиго. Цощина цIамул цIураб жо тамахаб бакIалда щун букIарабани, лъие мун хIажалъизе вукIарав, ле, ахIмакъ?! Дерхъаб, цоги! Дол дур соролел квачIазул отпечаткаби счетчикалда хутIун ратилингIаги хIинкъичIого гьелда мун квалквади-лъабго. ГьанкIараб гьоцIисан бакIал башмакъаца рахъалги рахъулаго мун тIурун ин-ункъго. Туснахъалда букIунеб борохь бараб макаронги, чури гIадаб карщгигIаги цебе чIечIого такъсиралде мун гьеси-щуго. Дур гIадаллъиялъе мисалал дида рогьинегIан рачине кIола, щиб гьабилеб гьел заочно рехсон, багIараз мун с поличным ккведал, «с глазу на глаз» бицинеги хIажалъиларищ щиб букIаниги?!",
        "Щиб бицаниги, доб сордоялъ рокъове щведал дур рекIел букIараб кIутIи авал чIван paгIулеб букIана дидаги, хIинкъунцин йикIана ракI кьвагьун мун хвелилан, честни слов.",
        "Гьанже  ахирисеб чIобогояб малъа-хъвайги гьабилин дуе, мун вохизе: Нахъосалда «на дело» къватIиве вахъунелъул, воре кIочон тоге памперс хезе, щиб лъалеб, доб сордоялъ дун гIадин загIипай чIужугIадан гурей, кьуру гIадав бихьинчи ккезе бегьулагури дур чорокаб пишаялде тIаде...",
        "Бердабихь(очевидец)КАМИЛИЛ ГьATIИянТ, Хунзахъ.",
        "Нижеда институталда малъулаан грек мацIалдаса таржама гьабуни «экология» рагIул магIна бугин «рукъалъул хIакъалъулъ гIелму» ян, цойги малъулаан экологияб къагIида хIалтIизабулареб бакIалда экономикаги цебетIоларин («Что не экологично-то не экономично» - академик Гъ.М.ГIабдурахIмановас ниж, жиндирго студентазулъ куцараб принцип).Гьединлъидал, диплом кодосей эколог хIисабалда, дун кутакалда йохана гьаб сон экологиялъул сонлъун лъазабиялдаса, республикаялда(дагьаб къадаралда букIаниги)лъугьараб рацIцIа-ракъалъиялдаса, сверухълъиялда, хасго машинабаз газал къватIире кьвагьун гьава чорок гьабурал нухлул рагIаллъабазда гъутIби чIун лъугьараб берцинлъиялдаса.",
        "Цересел соназде данде ккун нилъер гьанир гъутIбузда роржанхъилел гьечIел пакеталги нухазда гьечIеб къишни-къулги республикаялде рачIунелъул бихьидал, сапарцоязул «вахI»алъе дица пахруго жаваб кьола мех-мехалдасан субботникал гьарун бакIарулелъул гьечIин гьеб кинабгоян. Амма гьеб жавабалдасаги дие бокьилаан «Нижеца чорок гьабуларо, гьединлъидал рацIцIалъиги цIунун буго»ян гьалбадерие жаваб кьезе. ЗахIматаб иш гурелъулха щивасе нилъер гIаммаб рукъ-Ракь цIунизе?! Биччанте гьеб букIине гIодобе рехичIого тараб хъалиманалъул рачI, тIабигIаталда хIухьбахъидал нилъедаго хадуб бакIарараб магъакь-кIачIаралъул гохI, чIараб гъветI, бакъвараб гIурдаллъиялда, кигIан гъира букIаниги, хъинтIичIого тараб спичкадул гIучI…",
        "Инсанасул тIабигIаталде бугеб зарал цIикIкIараб бербалагьиялъе мисалаллъун рачина дица гьал хадур рехсолел цо-цо хIужаби:",
        "ГIадамазул гIайибалдалъун, ахирисеб 200 соналда жаниб бищун дагьалдасан гьаваялде рехун буго 2,I триллион тонна СО2 ялъул (углерод), гьелъул хIасилалда Дунялалъулаб Океаналъул лълъимазул кислотность цIикIкIун буго 30 % (рН дагьлъун буго 0,I)",
        "ТIадагьаб автомобилалъ лъагIалида жаниб гьаваялде рехулел руго жиндирго цIайиялда бащадал заралиял веществаби.",
        "Балагье, МахIачхъала шагьаралда къад ялъуни бакъанида гIужалъ машинабазул букIунеб хIалкъай, лъелаздаса рекIарал гIемерлъараб гIала-гъважа! МагIарухъцин хутIун гьечIо лъелго хIалтIуде хьвадулеб хъизам. Амма гьелъул гIаксалда,цебетIураб Швейцариялъул (!!!) мугIрузулаб шагьар Церматталда гьукъун буго машинабазул хьвади. ГIицIго! ТIабигIаталъеги нилъерго сахлъиялъеги лъикIаб велосипед-гьеле гьел бечедаб, рахIатаб гIумруялъул гIадамал рекIунеб цого-цо транспорталъул алат!",
        "Россиялда цIакъ дагьаб къадаралда гурого хIалтIизабулеб гьечIо кIиабилеб нухалда гъарси (сырье). БукIа гьеб кагъат, пластмасса, цIер. Нус-нус соназцин биххичIого букIине гьеб бан тола ракьулъе. Цойги мисал. Бищун машгьураб «Нью-Йорк Таймс» казият цIалулевщинас гьелъул щибаб экземпляр кIиабизеги хIалтIизабизе кьуни цIунизе кIолеб буго 75 азарго (!!!) гъветI. Нилъецайин абуни, къотIун лъугIизарулел руго планетаялъул гьуъруллъун жал рикIкIунел рохьал, цIиял гъутIби чIейги рикIкIунеб буго чIалгIаде нилъго хIалтIизарураб заманчIвайлъун.",
        "Субботникалде рахъун рацIа-ракъалъи гьабулелъул щибаб кIиабилеб нижеда батулеб «хазина» букIана лъималазул памперс. 250 соналъцин хвезе байбихьичIого жиб букIунеб, ирсилазе толеб бугеб «къиматаб» сайгъат. ЧIахъаги дол, памперсалги жидеда лъачIого, къоялъ лъималазда хадуб памадул ххамил кескал чурулел, гьезда иту бахъулел рукIарал умумул!",
        "Дица тIадехун рехсана инсанияталъул жидеца гIумру гьабун бугеб ракьалъе балагьал мисалазул гIицIго цо-цоял. ЦогIаги гьаб казият цIаларав чияс гьездаса пайда босун, кантIун тIабигIаталъе зарал гьабичIого тезе нияталда. Щуго соналъ тIабигIат цIунизе, гьелдаса гIакълуялда рекъолеб, ай рационалияб къагIидаялъ пайда босизе малъулеб факультеталда цIаларай йикIиналъ, дида гьабсагIат бихьулеб буго гIицIго гIаксаб рахъ-сундего инсанасул агъаз гьечIеб бербалагьи. Амма кIочене бегьуларо тIабигIаталъ кида-къадги жиндие гьабураб зияналдаса рецIел босичIого толареблъи.",
        "БукIине биччанте гьеб нилъеца цIалеб чорокаб гьаваялдалъун, сах гьабун бажарулареб унти ккеялдалъун, гьекъезе загьруяб лъедалъун рецIел. Кинабго буго нилъецаго бекьараб хурул бачIин. Амма инсанасулги тIабигIаталъулги рагъулъ бергьине рес буго гIицIго абадияв дандияв. Нилъер лъугьа-бахъиналда гьеб кколеб буго тIабигIат.",
        "Парангазул хъвадарухъан Антуан Риваролица абухъе:«ТIабигIаталъул руго: ункъго абадияб декорация-лъагIалил заманал,хиси гьечIел актерал - моцIги, бакъги, цIвабиги. Гьел киданиги хисуларо. Амма хисула жиндихъ балагьарал (зрителал), абадияб рокъоре-ракьулъе тIабигIаталъ гьел нухда регIиялдалъун». Гьаб тIабигIияб свериялда нилъ гIицIго заманаялъ балагьизе рачIарал рукIин кIочене бегьуларо лъиданиги.",
        "Ункъго-щуго сагIаталъ лъелго мугIрул къотIун сухъмахъаздаса, яги 160 километраялдасаги цIикIкIун манзилалъ машинабазда рекIун хьвадун, цоцазда гьоболлъи балел гIадамал нилъер заманалъ жеги хутIун рукIин бицунеб буго гьаб гьумералда. Лъеберго сон буго къелдерил ва къаралазул мугIалимзаби, цIалдохъаби дандчIвалаго. Гьел соназда жаниб кIиябго жамагIаталъул гьобол-гьудуллъи щулалъун гуребги, цоцалъ ригьналцин журана.",
        "Исанасеб гьезул юбилеялъулаб цадахъаб тадбир букIана чIарадисезул ракьалда. Къелеб школа-интернаталъул мугIалимзабаздаса, чIахIиял классазул цIалдохъабаздаса, культураялъулгун искусствоялъул хIаракатчагIаздаса гIуцIараб кIикъого чи вугеб къелдерил къокъаI4-I6 октябралъ рещтIана Гьочоб росулъ. Росдацаго гьабураб гьобол-гьудуллъиялъулаб дандчIваялдаса хадуб къелдерил мугIалимзабигун цIалдохъаби щвана Гьочоб росдал школалде, гIахьаллъана дарсазда. Гьеб букIана Гьочоса Дагъистаналъул халкъияв шагIир мунагьал чураяв ГIабдула Даганов гьавураб къо. КIиябго школалъул цIалдохъабаз хIадурун букIана шагIирасул творчествоялъул бицунел цадахъал церерахъиналги. Гьебго къоялъ росдал клубалда букIана кIиябго школалъ хIадурараб программа бихьизабулеб гIатIидаб тадбир. Гьеб нухда бачана ЧIарада районалъул лъай кьеялъул, спорталъул ва культураялъул отделалъул нухмалъулев Шамил МустIафаевас. Саламалъулаб кIалъай гьабулаго Шамил МустIафаевас абуна жакъа, цебесеб гьоболлъиялъул гIадат лъугIулеб заманаялъ, кIиябго магIарул районалда гьоркьоб гьудуллъиялъулаб бухьен щулалъиялъе гьеб дандчIваялъул цIикIкIараб кIвар бугилан. Къелдерил коллективалъ бихьизабуна гьочосезулги жидергоги умумузул бухьен, цебегосеб гьудуллъи рагьулеб театралъул къагIидаялъ гIуцIараб сценка. Гьелъие кьучIлъунги къелдерица босун букIана хIакъикъияб лъугьа-бахъин.",
        "Октябралъул байбихьуда букIараб мугIалимасул къоялде хIадурараб букIана клубалда бихьизабураб гьочосезул школлъималазул церерерахъин. Къаралазулгун къелдерил юбилеялъулаб дандчIвай кIодо гьабун гьенир гIахьаллъана ЧIарада районалъул культураялъул машгьурал гьунарчагIиги.",
        "ГIадатлъун билъухъе, дандчIваялъул кIиабилеб къоялъ гьез аваданаб хIухьбахъи гьабуна тIабигIаталъул гIатIилъиялда.",
        "Лъеберго соналъ цебе къелдерилгун къаралазул букIараб дандчIваялъе тIубараб сипат-сурат кьолеб буго гьаниб гъоркьехъун лъолеб, Ругъелдаса гIемерал сонал мугIалимлъиялъе, росдал магIишаталъе кьурав захIматалъул ветеран, махщел бергьарав зурмихъан МухIамад ГъазимухIамадовас редакциялде битIун бачIараб ракIалдещвеялъул хъвай-хъвагIаязда.",
        "П.ГьитIинова",
        "Гьочобе тIоцебесеб сапар ва къелдерил зурма",
        "Гьайбатаб риидалил къо 27 абилеб июнь I986 сон. ТIогьиса полоп бан чваххулел роц1цIарал лъараз, берцинаб махIалъул батIи-батIиял тIугьдуз берцин гьабураб къелдерил тIалъи. Цояб рохьил гъутIбузул каралъан цогияб росдал рагIалда гъотIодаса ахIдолел гагудал берцинал гьаркьаз цоцаде салам кьолеб гIадаб дандерижиялъ, нужей нух битIагиян ахIулел хIанчIазул берцинал гьаркьаз, гIанчIал цIалдохъабазул рекIелъ лъуна кIочонареб асар. Хасго гьеб берцинлъи ва гIаламат загьир гьабуна «ТIогьода рохь» абураб тIегьги берцинаб тIалулъан бурун бачIунеб роцIцIараб лъецаги, бицун гIорцIуларел тIогьол майдабаз, бакъуе салам кьолеб гIадаб гьороца рахъ-рахъалде хьвагIезарулел тIугьдуцаги гьезул берцинлъиялъги.",
        "Рохь лъугIигун батулеб тIогьол майданалде щведал, тIабигIаталъул тIокIаб берцинлъиялъ рохел чорхолъ босарал цIалдохъабазулги учительзабазулги. ГIамал-тIабигIат бихьарав школалъул директор ТIайгибил МухIамадица диде хитIаб гьабуна «МухIамад гьале нилъ щвана гьанже гъоб дуца зурмида бачулеб Рокъдалалъул бакъаналъ хIайран гьаруразул мурад тIубазего гIадин, гьаб берцинаб майданалде!! Бокьила цо лахIзаталъ гьеб бакъан бичIчIуларезеги нугIлъун букIинеги макъан бачине!» хIайран гьаре мугIрул гIодизаре щобал! Гьеб макъаналде дандерижилъун пулеб гьороцаги данде хьвагIулеб жергъеналъги асар гьабичIел чи хутIичIо гIисиназулгун чIахIиязул!",
        "Гьаб тIогьол майдан бихьидал рекIел анищ ва хIасрат цIикIкIинабизе, гIодобе биччараб бихьиназул сапа кьурдул байбихьиялъги цIакъго цIикIкIана киназулго гIищкъу-рохел. Хадубго цун бачана «Рохьосеб» ясалазул сапа-кьурдул бакъан ва цоги гьелго кьурдабазда данде кколел зурмил бакъналги. Гьеб букIана гьочосезе бихьизабизе бугеб программаялъул байбихьиялъул цо бутIа. Къелдерил ясазул берцинал некIсиял бакъназги, зурмида бачунеб нухлулаб наккуялъги свак лъачIого нахъе тана Къелеса Къарахъе мугIрул, гIорал къотIун унеб лъелаб 4-5 сагIаталъул нух. Рахъана Гьочосезул мугIрузул тIогьире. Гьениб лъикIаб хIохь бахъун рещт1ен гьабизе гъирагун регулел рукIана мугIрул, щобал, рахъана гIоралгун лъарал. ГIорал, щобал панаги гьарулел зурмил бакънал, кечI ахIи. Гьеб, сверухълъиго пана гьарулел зурмил бакънал, кочIол ахIиялъ борчIизабуна къаралазул улка- ракь, мугIрул каранлъ бугеб Гьочоб росу.",
        "Гьелго бакъналгун лъугьана Гьочоб росулъе жанире. БичIчIана Гьочосезда цебеккунго гьабураб къотIиялда рекъон Ругъелда школалъул коллектив тIаде гIунтIун букIин. ГIажаибаб чIаголъи багъарана росулъ гIадамазул. Нижго гIадин гьелги рукIун ратила дандчIваялъухъ урхъун. «КечI ахIизе Къарахъеги унге, зурма бачине Къелереги унгеян» умумузул аби буго нижер, росулъ жаниса нижеда дандего байбихьана къаралазул гьайбатал гьаркьаз ахIулеб кочIол бакънал. КIиябго къокъа цолъана росда цебе бугеб майданалда.",
        "Гьенив вукIана гьанжер нилъгун гьечIев ГIумархIажияв –учитель,( мунагьал чураяв) дандчIваялде хIадурарал I0-абилеб классалъул цIалдохъабигун. Гьалбадерица салам кьуна, ва гьебги буссинабун ГIумархIажияс ва цIалдохъабазги берцинго лъай-хъвайги гьабун щивав цIалдохъанасда гьоболлъи рагIизабуна.",
        "Гьенибго данде бачIана цере-цере цIалдохъабигун Гьочоб школалъул коллектив ва хадурго росдал жамагIат, ветеранал. ГIажаибго ракI боххизабулеб дандчIвай букIана гьеб. Къелесезул саламги буссинабун, цолъараб заманалда Гьочоб школалъе директорлъи гьабурав Исаласул МухIамадтIагьирица бицана кIиябго школалъул дандчIваялъул мурад. Гьединго кIалъана Рагъул Ветеран Абакаров М-дшапи, ва гь.ц. Киназулго кIалъай букIана рекIел ахалъуда Къел бачIиялъул рохалил ва гьел хиралъиялъул бицунеб. ТIоцебесеб дандчIваялдаго бичIчIана гьочосел, цIакъ кутакалда гьалбал хириял гIадамал рукIин. АхIулаго, бачулаго щвана цIияб школалъул азбаралде. Гьенир ирга бан гьаруна кIиябго жамагIатазул миллиял кьурдаби.",
        "Хадуб, жиндир мунагьал чураяв, Ченгелил АдухIица гьабуна кутакалда магIнаяб умумузулъго букIараб гьобол гьудулъиялъул бицараб кIалъай. Гьес абуна: Гьочосел къелдерица хьихьана богIол тIагIамалъ, Къел гьочосез хьихьана ретIел –хьиталъ тIимугъ, буртинаялъ, гьедин кIиязулго умумул цоцахъе щолаан лъагIалида жанир 2-3 нухалъ. Аслияб жо букIана нижее хирияб къелдерил «кан» цIа рекIинабизе. Гьелдаса хадуб Исаласул М-тIагьирица рачана басрияб школалда хIадурараб тепсиялде бисмилагь гьабизе. Бугоан гIемер заман бараб богIол чIагIаги лъикIаб хIадурараб квен-тIехги. Хадур рилъана росдал мажгиталде, цIакъ берцинго къачIан бугоан росдал мажгит, цеве росдал имам ХIасангун бана жамагIатги гьабун къаде какги. М-тIагьирица бицана:- Лъоле лъоб мокърукь бугеб хъахIаб лъугъур буго къелдерил рохьосан бачIараб, гьаб мажгит балеблъи лъайдал Къелесан бачIараб кумек. Роол къоялъ радалго къватIире рахъарал нижер умумузда бихьун буго мегIер къотIун эхебе бачIунеб цо гIажаибаб хъахIаб мухъ , аскIоре гIагарлъидал лъан буго къелесел рукIин. 20 хIамаги бачун лъугъургун рачIун руго гьел, мажгит базе кумекалъе. Къелеса гIолохъаби рачIун руго гвай гьабизе цадахъ вачун цIар арав зурмихъан ХIалимал ГIумар, къолохъан Мирзаласул ГIабдулкъадиргун. Гьедин лъагIелгун бащадалъ рокъоре риччачIого хьихьун бертин-туялъул гвагьабазулъ рукIун руго гьел мунагьал чураял Гьочор.",
        "Мунагьал чураяв ХIалимал ГIумарие Аллагьасул къадарги гьанибго щун буго.",
        "Машина щибжояли лъалареб доб заманаялъ гьочосез тIаса магIардаса молодаги восун щвезавун вуго ГIумар Сомоде.",
        "Нижее, хасго цIалдохъабазе кIудияб асар гьабуна гьеб хабаралъ ва Гьочоб мажгиталъул мокърокь бан батараб, къелдерил рохьахъа бачIараб чIоргIан битIараб лъугъур бихьидал. Мажгиталдаса лъугIидал рачана цIияб школалъул минаялде. Хадуб гIодобчIей гьабуна школалъул клубалда. ГьитIинаб гIадаб черхалъул гIолохъанчияс лъай-хъвай гьабуна щивасда аскIове вачIун. Гьев ватана школалъул цIияв директор (гIолохъанго нилъедаса ватIалъарав) МусахIажияв. Гьесул кIалзулъ пасихIлъиялъ, гьалбадерил гьабулеб адабалъ цIакъго рази гьаруна ниж.",
        "2-3 къоялъ тIубараб гучаб бертин гIадаб тадбир букIана Гьочоб, гьалбазул хIурматалда",
        "росдада цебе бугеб «цIа босулеб гохI» абулеб бакIалда. (ЦIа босулеб гохIалъул магIна буго нагагь тушман вачIунев вугони цIа гьеб гохIда бакулеб букIун буго цебе.) Гьениб цIакъ кIудияб аваданлъиги гьабун къасиялде руссана росулъе. Гьеб сапар нижее гIумруялъе кIочонареблъун лъугьана. ДандчIваялъул ахиралда ТIайгибил МухIамадица абуна: - Хадусел соназ нилъер программа букIине ккела цIалиялда хурхараб, щивав предметник учитель ине ккела предметникасул дарсиде хIалбихьи цоцазе бикьизе. Къаси росдал клубалда букIана кIиябго школалъ хIадурарал концертал. Хасго гьезие рекIее гIуна бихьиназ , руччабаз гьабулеб Къелдерил цебесеб сапа-кьурди. Гьочосел ругьунлъана кIиязулго кьурдабазе. Узлипатицагун М-дТIагьирица цадахъ ахIулел кучIдуз, Узлипатица ва ГIалил ПатIиматиматица тIадчIван биччалеб бакъаналъ пана гьаруна гьочосел.",
        "Хасаб бакI ккуна, Ругъелдаса учительница Муъминатица жинцаго махщалида цокIкIарал кочIол рагIабазги. Гьедин араб заман лъачIого рогьел гIагарлъулеблъи лъана, цIакъ гъира гьечIого ана хIухь бахъизе. Радалги гьебго тепси, цоцаздасан рорхулел лълъарал, аваданлъи. Къалъул заман гIагарлъана тIад руссунеб сапар байбихьилалде. Гъобго нухлулаб зурмидаги бачунаго, кечI-бакъаналда рахъунел рукIана росулъа къватIире. Росу рагIалде щолаго МухIамад ТIайгибовас чIезавуна дун. Гьес йихьизаюна цебесеб минаялъул гордухъа яккарай кIудияй гIадан. Щиб –кин абун гьикъидал, дов ХIалимал ГIумарил бакъан бачеян гьелъул гьари бачIун бугин баян кьуна нижер директорас. БахчичIого бадиса гьей магIу бацIцIуней херай гьочоселъул хIал ккезегIан зурмаги бачун къо-лъикIги гьабуна Гьочоб росдае. Ниж унеб нухда бакI-бакIалда чIун ругоан учительзаби богIол чIагIдал цIурал умумузул парчабигун лъикIалдаса лъикIаб дандежогун, бокьарасе гIаракъи чагъиргун. Гьедин рахъана Гьочоб росдада тIаде битIараб мугIрул тIогьире. Гьенибги букIана къо-лъикI гьабиялъул, рохелгун пашманлъи жубараб асар кьолеб гIодобцIей. Гьедин, хадуб квер хьвагIулел гьочоселги тун тIадруссана нижерго сухъмахъ ккун, мугIрулгун гIорал къотIун Къелере. Гьеле гьелдаса нахъе къотIизе течIо гьудуллъиялъул бухьен.",
        "МухIамад ГъазимухIмадов",
        "Ругъелда росу",
        "РитIухълъиги маслихIатги",
        "АнцIабилеб класс, ахирисеб дарс…",
        "Имадибир Махиевасул анцIила анкьабилеб их",
        "2012 соналъул 25 апрелалда Республикаялъул централияб клиникаялъулаб больницаялда (РЦКБ) къадаралде щвана 16 апрелалда полициялъулас лъукъарав КIаратIа школалъул цIалдохъан Имадибир Махиев.",
        "АнцIила лъабго вакил",
        "ЖамгIияб хIинкъигьечIолъи цIуниялъул рахъалъ ГIахьвахъ районалъул нухмалъулесул заместитель МуртазагIалиМухIамадрасуловасгьадинаб баян кьуна гьеб пашманаб лъугьа-бахъиналда тIасан: «Гьединаб рагъ-кьал ва чIвай-хъвей хадубккун ккечIого букIиналъе бажарараб хIаракат бахъулеб буго районалъул жамагIаталъги нухмалъиялъги. Росабазда гьоркьоб бижараб рокьукълъи сасинабиялъе, свинабиялъе районалъул хасаб комиссия гIуцIана. БатIи-батIиял росабазул школазул директорзаби, имамзаби, къадруял гIадамал руго гьеб комиссиялда, - 13 росдал 13 вакил. Чанго данделъи тIобитIана гьеб цIигIуцIараб идараялъ. Гьелъул хIалтIул хIасил ккелилан кIудияб хьулги буго нижер. Районалъул нухмалъулев ИсмагIил МухIамадшариповасги жигар бахъулеб буго гьаб тунка-гIуси ракълида ва сабруялда лъугIиялъе».",
        "ДРялъул ЦIех-рехазул комитеталъул Болъихъ бугеб районазда гьоркьосеб управление, гьединго республикаялъул прокуратура Имадибир Махиев чIваялъул делоялда тIад хIалтIулел ругилан бицана ГIахьвахъ районалъул администрациялда. Сурав бисизе чагIи ахIулел ва цIех-рехалъул цоги тадбирал тIоритIулел ругила.",
        "«Бегавуласул гIайиб гуро»",
        "Низам цIунулес цIалдохъан чIваялда хурхун, МуртазагIали МухIамадрасуловасулгун къокъаб гара-чIвари гьабуна нижеца.",
        "Цо-цо информациялъул алатазда хъвалеб буго, 16 апрелалда ГIахьвахъ районалъул кIиго росдал гIадамазда гьоркьоб ккараб кьал кутаклъиялъе КIаратIа росдал бегавул Малла Шахруев гIайибияв вугилан. Мехтарал гIолилал рагъунилан, кIудиябросулъел рухизе кватIараб сардилъ кIаратIисел гьес рахъинаризе кколароанилан, питна гьелегьинабиялъе квербакъарав чи гьев вугилан…",
        "Гьелъул гIаксалда, рагъулел ратарал гIолохъаби ратIа гьарулев вукIана Малла Шахруев. Гьениб кьабураб жо щун, чанагъ бекун буго гьесул. КватIараб сардилъ гIолохъаби рахъинарун руго, жидераздаго кьабидал, КIаратIаса гIолилаз. Райцентралъул администрациялъул бетIерас рагъизе гIадамал къватIире рахъинаруларо, букIунеб жо гуро гьеб.",
        "ГахI",
        "Цереккунги районалда гьединал лъугьа-бахъинал кканилан абурал лъазабиялги руго. Масала, мехтарав РОВДялъул начальникI Мусабег Мусакаевас КIаратIа росулъ районцоясде таманча кьвагьун букIанилан, амма гьев тамихIалде цIачIилан, гьединаб гахI гъоркь букIиналъ рачанин законалъул вакилзабаз лъимер чIваялдеян абурал баяналги тIиритIун руго.",
        "Официалияб нухмалъиялъул чи ккола дун. Дица абулеб буго: - Официалияб куцалда дело гьабураб жо букIинчIо. Харбал руго харбал.",
        "КIиябго рахъалъул чагIиги дандчIвазарун, маслихIаталъул хIалтIи гьабунищ нужеца?",
        "ГьабсагIат гьелде регIараб хIал гьечIо. Зигараялда, тагIзияталда руго. Рекъел-маслихIат гьабизе жеги заман букIина. Кверкьей лъугIун хадуб байбихьизе буго халкъияб дипломатиялде. Имадибир Махиев риччалъе ккун, гIакълу-лъаялдаса ун вукIана (в коме). Вертолеталъ гьев МахIачхъалаялде вачунел, гьесул ургъалида рукIана. Къадар щванилан рагIидал, вукъа-вухьиги букIинарищха. Цо-цо гIолохъабазул ццин бахъун букIаниги, жамагIатазул сабруги гIакълуги бергьуна.",
        "МВДялъул вертолет ва митинг",
        "Дагъистаналъул нухмалъулез щибго квербакъи гьабичIищ, гьеб лъугьа-бахъин ккедал? Вертолет лъица битIараб?",
        "Республикаялъул жанисел ишазул министерствоялъ битIун буго вертолет. Жидер хIалтIухъанас гьагъадинаб жо гьабураб мехалъ, гьоркьове лъугьинчIого тIубалищха министр.",
        "Махиевасде кьвагьарав полициялъулав Заур Жалиловасе букIине кколеб тамихI гьабеян абун КIаратIа митинг тIобитIанилан хъван буго цо-цо информациялъул алатазда…",
        "Официалияб куцалда митинг гьабизе изну кьеян абун бачIараб цониги гIарза гьечIо. Амма дандечIеялъул тадбирал тIоритIизе ругилан харбал ругоха. Гьединаб кьал ккараб бакIалда, кIиябго рахъалъул чагIи кIалъазе риччани, жал гурони ритIарал гьечIилан кIиялго чIолеб гIадат буго. Гьединлъидал хIалтIи гьабизе ккола махщалилаз, масъала лъалел ва гьеб тIубазе кIолел чагIаз.",
        "ТIадеги - кIикъого полициялъулав",
        "Гьеб пашманаб иш ккун хадуб ахIвал-хIал жеги хIалуцинчIого букIине, низам цIунулезул ва аскариязул цIиял къокъаби ритIун рачIанищ районалде?",
        "Болъихъ районалъул полициялъул хIалтIухъаби рачIун руго, «тIаде кьурал къуватал»-илан абула гьезда. Дихъе щварал баяназда рекъон, кIикъого чи вуго.",
        "Имадибир Махиевасул хIакъалъулъ щиб абилеб?",
        "Эбелги гьечIого, инсуца хьихьун вукIана гьев. Холеб къоялъ, 25 апрелалда, бана гьев бесдалас 17 сон.",
        "Ракьалда тIасанги букIана нужер районалда къватIибе рагIараб дагIба-рагIи. Гьеб суал тIубачIолъиялъул хIасил букIинадай гьаб моцIалда ккараб гъалмагъир?",
        "Гьеб ракьул масъалаялдехун бухьенго гьечIо гьаб лъугьа-бахъиналъул. ТIубан батIи-батIиял суалал ккола гьел. Доб дандечIеялъул кьучIалда бижараб рагъ-кьал гуро гьаб.",
        "22 апрелалда ГIахьвахъ районалде щвана ДРялъул ХIукуматалъул председателасул заместитель Ризван ГъазимухIамадов, Конституциялъул судалъул нухмалъулев МухIамад Халитов ва республикаялъул нухмалъиялъул цоги вакилзаби. Халкъияб Собраниялъул детутат МухIамадзагьид Муслимовги вачIун вукIана районалде.",
        "Хьул буго магIарулазда гьоркьор ккарал тунка-гIусиязул кьогIал дарсазниги хадурккун гьел такрар гьаричIого тезе кантIизарилин нилъилан. «ГIакълу –цебе, ццин –нахъе», -гьединаб буго нилъер умумузул аби. РитIухълъиги, сабруги, иманги, ияхIги бергьине хъван батаги.",
        "2012 сон",
        "ГIизудинил ХIамзат",
        "Нармални пабрикадул рукIанила саламатав директорги (саламатаб харжги тIаде жоги щолев, гъоркь рекIун иномаркаги бугев, чвантиниб депутатасул мандатги бугев), чанго саламатав замги. Саламаталго гьечIел, ракъугарцIцIал гIадал хIалтIухъабиги рукIанила, директорасул харжил анцIго бутIаги гьабун цо бутIагицин щоларел, щварабги директорас жиб-жиб къойил бадиб чIвалел.",
        "Нуж лъикI хIалтIулел гьечIила, ишляпабазул палан тIубазабулеб гьечIила… материал гьечIолъи жиндир гIайиб гурила, хIукумат адинаб бугила, бокьаралъуса бахъун буртинагун, чIчIезарейила гIураб къадаралда ишляпабийилан тIаде тударулаанила. Цо чаналиго хIакимасул гьадинги тIехIаб бетIер цIорон бугила нилъер ишлапабиги щвечIогойилан бадирчIваял гьарулаанила. АхIдон цIалдон хIалтIизарулаанила. РакъугарцIцIал.",
        "Гьадинги бекараб мугъзада михир бачине, цо къоялъ директорас киналгоги ахIун лъазабунила, метерила нилъехъе вачIинев вугила Маскуялдаса Россиялъулго ишляпабазул министерствоялъул зам, ишляпабазул иш рагIа-ракьанде щун лъалев цIодор, пачалъихъалъул бетIерасул Указалда данде кколедухъ, хIукуматалъул стандартазда рекъон лълъутIулелги, рукъулелги ругищ ишляпабияли цIех-рех.. гуро - параверка гьабулев чийила. Сверун кколеб чалуги щулияб бугищали хал гьабизе рагIулила, ворегийила, метер радалалде чалуги щула гьабейила, ишляпабиги стандартазде гъоркье рачейила ва нилъер хIалтIи бихьизабейила гьев бетIерчIахъадида, гIумру кьун вохадида, талихIалъул кIичIикьа ворчIугедидайила.",
        "Гьебгощинаб жо бицунаго, ракъугарцIцIазе гьев кварида вадил гьечIеб ургъел бихьун, директорасулги замасулги хIал хисулеб букIанила, берал ххенелел рукIанила, черхго сородилеб букIанила, дов кIудияб дармидаса вохадида берцин рихьичIони, жидедаго кодоса хъуштIун инеб бугеб магIишатги цебе чIчIун. НацIцIал гурони тIаса хъуштIизе жого гьечIел хIалтIухъабазе, ав керен борлълъадида берцин рихьаниги, сурукъ рихьаниги щибго ургъелго букIинчIила.",
        "Жидеда релълъун, ракI унтун лъугьунарогоян бетIер бихъараб питна гьабунила гьанже тIадчагIаз гъоркьчIагIазе. Нужее ургъелго гьечIила, кинила нечоларел гьедин агъаз гьечIого рукIине, яхIалъул къатIарагойищила нужер чорхолъ гьечIеб, чаялде данде чакарги босун нахъецин хутIулеб харжги щолаго, щайила дов керентурадида берцинрихьуледухъ къула-рорхуларел? Аслияб нилъеда цебе чIчIараб масъала бугила досда берцинрихьи! Дос гьел нужер ишляпаби къваригIун гьечIин хIукуматалъейилан абуни, жални гIадада хвеларила, таманаб нахърателги роцукь лъун, нужеца кинила гIумру гьабилеб, чакарги гьечIеб чайги гьекъон. Жидее къваригIараб жойищила гьаб пабрика бугеб, гьабгощинаб гIарацги чвантиниб лъун, элъул ургъелги гьабун, нужее чакарниги щвезейилан хIехьон бугила.",
        "Уяб жойилан кканила ал пакъирзабаздаги, директорасда гIадаб цIа рекIинчIониги, чайгIаги чакаргун гьекъолеб бугелъулилан, рагъа-рачаранила.",
        "Бахъанила къватIибе жидерго хIалтIи, НухIил заманаялъго риччалел рукIарал ишляпабазул пасоназдаса байбихьун, жакъа къоялде щвезегIан. Ицицца кварал угьанила, гIонкIкIоца кварал шушанила, хIур кIутIанила, тIад кверал рахъанила… ПалхIасил: тIиритIанила киса-кирего.",
        "Цояб рахъалда кьеррралъ лъунила бихьиназул пасонал: чIегIерал, хъахIал, гIонкIкIокьерал, хIамикьерал, хIурукьерал, биччараб аспалт ва понцIораб щикалат кьерал, цIакъ щулияб чалиги сверун ккурал ишляпаби. Цойгидаб рахъалъ кьеррралъ лъунила, долго куцазда чIван гьаруниги, цодагьал тIаса руцIун гьитIин гьарурал, резеналъ данде цIцIарал, амма чIухIараб чали ккурал, тIугьдул тIад рекьарал, дахIал седарал, маржанал рукъарал, камитазул хъалазул рахсал рарал, катилищ гIанкIилищали рачIчIал рекIинарун къачIарал руччабазул ишляпаби.",
        "Берцинал магIалги чIван ранила къадазда, дализарунила мокърукьа гIодоре, цо-цо куц-мохъ бугел ишляпа рекъолел гIадал хIалтIухъаби гортIа кIусизарунила, къетIа эхетизарунила… БитIун дов чехьчурад жаниве вачIунеб нуцIида тIад, хъазил хIулиги рекIинабураб, чIухIараб ишлапа банила, жанахIалъуб, рокъоса кьуркьурарал бохдулги ругеб остолги босун, гIарцул типсиялда жаниб гуржибаги тIамун, тIад, бищунго директорасда берцин бихьараб ишляпа лъунила, досие сайгъаталъе кьезе.",
        "Килищ тункизе бакI течIого цIезабунила пабрикадул жанахIги директорасул кабинетги, лъебералда кIиго соналъ цебе модаялда рукIараздаса байбихьун жакъа къоялде щвезегIан, аб нилъер пабрикаялъ къватIире риччарал, риччазе ракIалда рукIарал, риччачIел, риччазе ракIалдецин ккечIел ишляпабаз. Цо-цо къватIисел хIукуматазде араб мехалъ жидецаго росаралги рачIанила директорасул замаз рокъоса росун, пабрикаялъул хIалтIул кутак гучлъизабизе.",
        "Гьедин Маскуялдаса замасе дандчIвай гьабулаго, къира-къварунгIаги хIалтIилеб букIараб пабрикаги чIчIанила, рукъги кIочон танила, лъималги ракъун хутIанила, чай гьекъезецин ракIалде щвечIого, чакарги гIадада хванила, дуниялго, гьакIкIан кIалгун, ав молода вачIадихъ балагьун бугеб хасият букIанила…",
        "ВачIинчIила.",
        "ФЕЛЬЕТОН",
        "Дунял гIаламалъул базар-хазина",
        "Хунзахъе бачIуна бича-хисизе,",
        "Херехь тун тIадехун дирни дармида",
        "Баракат лъоларо, кин бичаниги…",
        "МахIмуд.",
        "Цо захIматкъоялъ, рогьалил зугь баккилалдего, редакциялъул кIалтIа чIун ватулев вуго ботаникмахIав цо ччехI: цIур-цIуризабун иту бахъараб кастум-тIажу, гIакъиллъялъул гIаламатлъун цо-цояз рикIкIунел цIороберал, бихьинчиясда рекъечIеб гIадаб калидур цIураб гьуинаб махI, тIогьода босараб габургъанкъ, дугъдан кодоб ккураб ишалъулаб портфель. Лъалеб бугоан дир хъулухъгун инсул цIарги.",
        "Владислав Холостой-илан хинабго квачI бегьун бачIунаго, ракIалде щвана светияб култураялъул дидаго лъалел цо-цо паравилаби (чIужугIаданалъ квер цебе кьечIого бихьинчияс квер бачине бегьунгутIи, мисалалъе). Хъизан гурев, рукъ гурев гьитIичие гьеб хIужжа тIаса лъугьун таниги, «чIегIерай къоролай» хIисабалда, кинго къабуллъичIо жив эркенав вугилан дида саразуго бадиб къазаби.",
        "Фатима, бабалги дадалги яс-илан къотIана «патенциалияв бахIарасде»данде.",
        "«Холостой»-гьеб дир фамилияха-ян щвана мухIканлъи. «Вай, дур рукъ бухIаяв Холостой, кинаб гьороца восундай мун гьаб къо бухIараб тIалъиялде щварав?»-илан ракIалдеги ккун, цеве къотIана кабинеталъуве. Кинго мурадги бицинчIого,баргъичал гIемерал къаламул килщал кIвекIун, бадиве женкIон дие гипноз гьабизе гьобол жувайдал, бусурбанчIужуялда тIанкIан ракIалде бачIана бихьинчиясда аскIой нугIзал гьечIого чIужугIадан йикIине бегьулареблъи.Щиб лъалеб, халастоясул мамент замужний (вай, гуро, женатый)лъугьинавизе бегьула гури, илбисги квалквадун.Хъата-масан хIалтIухъабазул къокъа ахIана жанибе. Бихьинал жанире рачIин ялгъузие, щаяли, къабуллъичIо. БукIаниги виччана гаргадизе. Кагъат-хъарщи къватIибе баккилин ккараб портфелалъуса цо-цо ккун раккун рачIана «дайте пудру и духи, чтоб любили петухи» тайпаялъул кIунал. ЦIар рагIараб косметикаялъул маркаялда гьоркьоса цо хIарпги хъущтIизабун, «гьаб рузманалъе гьаб хутIба гIелилан»абухъего, росдал чагIазе бегьилилан, лъабабилеб тайпаялъул махI гьуинал лъимал, сурьмагун гьурмада чIвалеб гIатI руччабазда цузе жувана гьанже хIалбохад. Зама-заманалдасан берал расандизарун, берциналин, чалухалин, жив асир гьавуралин репликабиги рехун, жиндихъго гIажаиблъун ралагьизарулаан гьас, жиде-жидер къадар хъваралгун цо къандалъоялда херлъулел ругел редакциялъул «ясал». Халяваялъе къанцIаги гьуинабилан, кверазда, беразда прадукция жужазеги тана гьаз ялгъуз, вохун вукIинеян. Бащдаб сагIтица чакарул гьоцIо гIадаб хабарги нижер гIинзунибе тIун, кверазе массаж гьабизе виччайдал уяб жойилан ккун, завалалде вахана ахир-къадги Холостой: гьаб бугила, 9 азарго гъурущалъул багьаяб духи, нуж, гьайбатазе гIицIго азаргоялде толила, гьабцояб бугила Хюрремида нуж релълъинарулел берал рахъулеб къалам, гьебгийила нужее гIицIго 400 гъурщиде, гьабцоябила росасда бааниги кIутIбузул кьер ссунареб релъен, гьабги, гьабги, добцоябгийиля гIицIго нужее хIакъикъияб багьаялдасаги учуз. Цадахъ босулеб бугонийила тIубанго, багьаялъул 20 процент гурого кьезе кколарила…Журналистазул руккелалъухъе ккарав дармихъан гьадигIанго эркенго виччаларилан, «мунгун цадахъ босани кигIаналде чIолебилан» бахъа-баш гьабуна. Жив гьабщинаб тавар босани, чIового щолин вуго нич(жинс, пич-тохь,магIна….)гьечI вахъунев жавабалъе!",
        "Жеги чанго хIунсулеб суал кьуниги, гьав рекIкIалъе мукIурлъичIелъул,чIванкъотIана нижее щуго моцIалъ харжги щвечIин,куц къачIазеги нижер бетараб рахьалдасаги тIорччол гIерекъалдасаги ярагьунеб жо гьечIилан. Кьер тIун, бадиб магIу ххулун, гIетI-ратI бан лъугьана саламатавин ккарав менеджер циндаго. Бегьулеб жо букIарабани, абуралщинал бахьинал рагIабиги нахъе росилаан Владикица, заз -хъарахъги нижеде хьвагIун. Жив бичIчIи бугезухъе инилан, нужеца босаниги-босичIониги тIинкъ ургъелги гьечIилан, 40азарго гъурущ чIезабураб харжги бугилан , сапаралдаса жив вачIинегIан балагьун чIарай 90на60на90 невестаги йигилан кIалалги гьикъун «гьардухъанасул хулжал»ракIа-рахарана «чIужу гьечIес». Вай талихI, рорчIанин машеникасдасаян рокъо-рокъоре щведал, цоязул лъабкъойилъа арай эбелалда(18 сон гурого тIаде балагьун кьоларин долъул ракIги чIезабун), цойгидазул «хамиз бараб магI» цIехолей къогониги соналъ йигей яцалда(бихьинал, тIогьоде найи киниги, хадур чIолин божизаюн) Владиславица къазабун батана жиндирго тамашаяб портфелалъуса таманабго къайи-цIа. Гьезул ракIгIантлъиялдаги елъун, дирго эбелалъе махсараде кквезе чIечIелъухъ Маллал дурцилан рецц-капги гьабун йикIарай дун,«Мать, у тебя святой лик,тебе со скидкой в три раза дешевле отдаем»-илан цо киналали малдаванал-циганазухъа босун, бачIараб гьан ххунеб машина- «сайтгъаталъухъ» гIемер мехалъго балагьун чIезе ккечIо. Абухъего, 5 кило гьанал ххиндал, гьаб «учузаб ва г1асиго лъикIаб» тIагIел занкIан чIана. ЦIодорлъи гьабе, дармил жуликIал цо къоялъниги гъапуллъулел гьечIин!",
        "ХУНЗАХЪА КАМИЛИЛАЙ.",
        "Дун кидаго намуслъун лъугьуна интернеталдасан,халкъазда гьоркьосел халкъияб информациялъул алатаздасан магъакь-кIачаралъул гохIазда гьоркьоб чед ялъуни щиб букIаниги кваназе жо балагьулел ругилан Сириялъул бесдаллъималазул ялъуни Африкаялъул рокьода вакъварав цо васас «Бищунго дунялалада щиб бокьилебан?»гьикъараб суалалъе «гIорцIизегIан кваназе хъахIаб чедилан» жаваб кьолеб рахъарал видеоклипал рихьидал.",
        "Намуслъула, кIиабилеб къоялъ цIияб гьечIилан мадугьалалъул гIакдае дицаго рехулеб квасквас гIадаб чадидаса, Аллагьасда цее намуслъула дирго хIалихьатаб, исрапчилъиялъулаб напсалдаса, нечола «гьадинабгIаги щвагиян анищазда вукIунаанин жив лъимерлъудаян»бицунаго, басрияб гурого чед кваналеб букIинчIев мунагьалчурад инсудаса-рагъул соназул лъимералдаса….Намуслъула ракъуца хвараздаса, намуслъула рагъул гIахьалчагIаздаса, намуслъула, багIарлъула, нахъойги намуслъула. Ва амма загIипав инсанасул гIадат буго, жиндасаго квеш хьвадулесул мисалги цебе рехун, жиндирго ракI гIодобе биччазабулеб. Гьединго ккезехъин буго гьаб нухалда дирги.БитIахъего абуни, черхалда сири бан, ццим бахъун лъугьана дун гьанжегIагар, дунго йижараб росулъ-чилъиялъулги гIаданлъиялъулги цIар араб магIарухъ(?!) мусоралъул къалазда аскIобе бан чед бихьидал. ГIанкIуял-хIелказ хIатIикъе бехъерхъун, болкъотIноб доба-гьаниб тIиритIун ругоан тамахабго чурекалъул хутIелал. Бадиб магIу хулана дир, гьел рищулаго. Ракъи бихьани щибдай гьаз гьабизе бугебан,бокьана мусоралде богIоллъи барал хIалихьатазда цо кьогIаб рагIи абизе, гучаб гьаракьги гьабун Сариралъул тахшагьар тIуркIизабизе. Унго, гьев чиясул тухумалда рагъул соназ вакъарав чигодай вукIинчIев, унго рагъда хадусел соназ гьесул умумул бечедазул хурзабахъа гIазу хъирщун гъоркь хутIараб картошка бищизе, колхозалъул хурзабахъе тIор бакIаризе инедай ккечIел, унго, мадугьаллъиялда боцIи бугев чигодай вукIинчIев, жалго чIухIараб гьеб чед кьезе?",
        "Лъица щиб бицаниги, цуллъун руго цо-цоял. ГIаркъица мехтарав вигьаниги, богIоца мехтарав вигьунарелъул, гьаризе бокьун буго: Аллагьас кьурал нигIматазда щукру гьабулеллъун, ракъи-къеч, рагъул кьогIлъи бихьулареллъуен диргун заманцоял хутIизе.",
        "Нагагьлъун ракъи бихьани, биччанте, БетIергьан, доб мусоралде чед балел, жидецаго гIодобе бараб нигIмат бищизе накалда хъирщадулеллъун ХIалкIолев Дуца гьаризе. Амин.",
        "Икъраъ",
        "Зодиб накIкI биццалъани, бецIлъула тIолго дунял",
        "Кинабниги махлукъалда гьоркьов инсан тIокI гьавун, кIодо гьавун вуго. Камилаб гIакълуги, гIелму-лъайги насиб гьабун буго гьесие. Амма ургъунго хIайванлъиялде живго сверизавуравги чанги лоти дандчIвала.",
        "Инсанлъи борцунел гIемерал рахъал, хасиятал, гIаламатал руго. Гьезда гъорлъ цебесеб кьерда руго чиясулъ гIелмуги, гIакълъуги, гIамалги цоцазулъ рекъей. ЦIияб жо лъазе, махщел щвезе, жиндирго бажари бугеб рахъалдасан гIадамазе пайдаявлъун вукIине бокьуларев чиясда: «Чийищ мун?» - илан абизе бегьула, ЦIадаса Расулихъего.",
        "Инсанасул рекIел дунялалъул, рухIияб гIумруялъул балъголъаби рагьулел гIемерал мухъал тана гIакъилзабаз. Бергьараб гъварилъиги, психологизмги, сундехунго бугеб хIайранаб бербалагьиги загьирлъула гьединал пикриял парчахIазул рагIабаздасан.",
        "Кицабиял алпазазда Инхоса ГIали-хIажияс хъвалеб буго: «Зодиб накIкI биццалъани, бецIлъула тIолго дунял, Дур гIелму камиллъани, кибго бецIлъи тIагIуна», - абун. КIудияв гIурус философ Пушкиницаги хъвана: «ШигIру, чIахъаги мун, чIахъаги гIакълу!... Бакъ, чIахъун таги мун, лъугIаги бецIлъи!» - абун.",
        "Дунялалъул цоги диназалдасаги гIемерго цIикIкIун тIалаб гьабулеб буго исламалъ бусурбанаб умматалдаса гIелмаби лъазари, батIи-батIиял мащхелал дурус гьари, сверухъ ругезе хIажаталлъун рукIин. Хирияв МухIаммад аварагасде ( с.т.гI.в.) тIоцебе рещтIараб аяталъул авалаб рагIи букIана : «Икъраъ» - «ЦIале», - абураб.",
        "Бусурбаби цIалдолел рукIаралгIан гIасрабаз гьезухъ дунялги букIана, ахиратги букIана. Гьанжейин абуни, бусурбабазул цIаралда сверухъ питнаби рекьулел руго. Нужерго ракьазда гьабейин нужеего бокьараб тартиб, нижер ватIан исламияб гIадлуялда тейилан суал лъезе кIолеб хIалалда хутIичIо бусурбабаз гIумру гьабулеб цониги пачалихъ.",
        "Нилъ гIадамаллъун рижун ругелъул, щекъералда тIадехун бетIерги гвангвараялда жаниб гIадалнахги бугелъул, пикру гьабичIого, гIелмаби цIаличIого, дунялалда кколелда хадуб хъаравуллъи кквечIого, кинго нилъ тIураларо. Цинги цIидасанги «КватIана, мун, Дагъистан, дунялалда цIакъ гIемер» абулеб кечI ахIулел хутIила нилъ.",
        "Дие хирияб цо назмуялда Инхоса ГIали-хIажияс гьадин хъвалеб буго: «ХIамий сарин ахIун мун сверданиги, Дур сариналъ хIамил хIал хисиларо. ХIеренаб кечI ахIун, мун кьурданиги, Данде кьурдиларо рокьи гьечIеб панз», - абун. ТIехьги, цIалиги, лъай босиги телефоназда ва интернеталда жанир хъирщардиялъ хисуларо. Гьел технологиялги руго жакъа цIакъ къваригIарал ва инсанасе пайда бугел жал, амма академическияб цIали гьез хисуларо. Кагътил ва тIахьазул гIасраби тIаса унел ругилан цо-цоял ахIданиги, щибниги бахунаро гьез кьолеб татуялде ва информациялде.",
        "Школазул цIалдохъаби куцазе ккола цIалдезе, гьезулъ тIахьазде ва басмабазде рокьи тIирщизабизе ккола. Гьединаб хинаб асар литератураялдехун дилъ бижизабуна ва дунялалъул адабият цIалиялде щуабилеб классалда дун гьесизавуна нижер Гьарадирихъ гьоркьохъеб школалъул гIурус мацIалъул ва литератураялъул учитель ГIабид МухIамадовас. ЦIалдохъабазе рухIияб ва лъаялъул кьучI тIоцебесеб классалдасаго тIамизе кколеблъи бичIчIарав гьев ахирал соназда Гъоркьа Гьарадерихъ росулъ байбихьул классазе дарсал кьолев вуго. РакIалде бачIуна гьес дарсал лъолеб гьитIинаб мех:",
        "«Лъимерлъидухъ урхъун вуго гьанже дун, Гьоболлъухъе щола гьеб дихъе гIемер. ГIумру цебе бугин, анищазда ракI, ГIащикъго цIалулел Жюль Вернил тIахьал. Дун – хасалил лъимер. Бокьула дий гьеб. Гьайбатлъи цо хъахIаб хъван балеб гIаздал! Дий, гьелъухъ валагьун, букIунеб асар, РекIелъе лъугьунеб сагьвилаб хIалхьи! ТIадбуссинчIони щиб араб лъимерлъи, ЛъалкIал цIигьарила гьелъул каранда. Бакараб почода аскIовги кIусун, Хасалил сардазда цIалила Жюль Верн».",
        "Культура буго цIакъго кIудияб магIнаялъул, цивилизациялго жанире рачунеб рагIи. ЦIалдолел гIадамал гьечIони, нилъ нахъе ккезе руго. Гьаб колонкаялъул ахиралда абила : - Нужеца «Миллат» казияталъе, гьединго литературияб «Гьудуллъи» журналалъе подписка гьабуни, гьел басмабазул гьурмазда цIализе ракI балел материалал камизе гьечIо. Гьеб кIиябго басма гIуцIулезул кьеразулъ вуго дун. Гьел басмабаз квербакъулеб буго нилъер миллияб мацIги цIарги цIуниялъе.",
        "ЦIалдолезул пикраби",
        "Гьан махIцани, цIам бала, цIамги махIцани, щибдай балеб?",
        "Судазулгун банказул бада-гъудур",
        "ХIурматиял редакциялъул хIалтIухъаби ва газета цIалулел! Нужецаго кье къимат гьаб макъалаялда бицунеб бугеб «гIадлу-низамалъе». ХъахIав пачаясул хъулухъчагIазул зулму къватIиб чIвазабулаан советияб заманалда, гьеб ритIухълъи гьечIолъи тIегьалеб букIанин гьаб лозунгалда гъоркь: «Закон – дие бокьанщинаб, зар – дир полиция» («Закон - мое желание, кулак – моя полиция»). Гьединабго гIала-гъважа буго гьанжеги Россиялда.",
        "Сундалъунха тIолабго пачалихъалдаги, гьединго районаздаги росабалъги гьаб гIадлу гьечIолъи бижараб? Закон чучлъиялъ. Гьелъ цIикIкIунел руго гIадамаз жидецаго диванал къотIиялъул хIужабиги (самосуд).",
        "Ахирал соназда Россиялда судазул хIалтIулъ хиса-басиял гьаруна. Бижун буго кIиго батIияб суд: федералиябги мировойги. Судазул хIалтIуда хадуб хъаравуллъи кквезе, гьелъул халгьабизе лъилниги ихтияр гьечIо, жалго судазул гурони. Масала, мировой судалда тIасан гIарза гьебго гIуцIиялде хъвазе ккола.",
        "М. Ю. Айрапетянил кквезе гIоркь гьечIел «гIиллаби»",
        "1978 соналда нижер райцентр БежтIа ЦСК № 7888 кассаялда лъураб гIарац букIана дир. БежтIа хIалтIулевги вукIун, гьенибго тун букIана гьеб магIишат.1991 соналъул 12 августалда райцентралдаса дирго Мокъокъ росулъе хIалтIизе вачIиндал, цIияб счетги рагьун, гьениб бугеб филиалалде рехана гIарац. 1978 соналъ кьураб сберкнижка нахъеги босун (отчеталда лъезе), дихъе кьуна «переводная бланка», гьелда рекъон гьеб филиалалда дие цIияб сберкнижка хъвазе. Гьеб цIияб книжкаялдайин абуни, «внесено» гуреб, «зачислено» абун хъван батана. Гьелда бихьизабураб гIарцул къадарги - 6200 гъурущ. Гьеб буголъи тIалаб гьабун, гьелда хадув лъугьун микьго сон ана, гIарац кьечIого, гьеб кквезе кIолеб щибго гIиллаги гьечIого, кквезе гIоркь гьечIел «гIиллабиги» цере ран. Гьеб цIацIа-рахъаялъе гIайибиязул цояв ккола 8590-абилеб ОСБялъул (отделение Сберегательного банка) нухмалъулев М. Ю. Айрапетян.",
        "ТIину тIураб чирмакъалийищ Сбербанк?",
        "Гьаб макъала хъвазе дун тIамуна Сбербанкалъул ва гьелъул хIалтIухъабазул хъантIиялъ, яхI-намус гьечIолъиялъ тату хвезабун. Цебесеб гIарац цIунулеб сберкасса букIана цIакъго гIадамазе санагIатаб гIуцIи. Гьанже гьаз Сбербанкилан лъун буго жидедего цIар, амма тIину тIураб сбербочкаян, чирмакъалиян лъуни, рекъарабги битIарабги букIинаан.",
        "Банказдехун бухьен гьабизе, гьениб гIарац цIунизе кIудияб ресги дир букIинчIо, лъимал-хъизан хьихьизе кколаан. Мокъокъ росулъ тукенги рагьилин, 1978 соналда райпоялъе мина бичана дица. Гьелъухъ Дагъпотребсоюзалъ дир цIаралда битIараб гIарац № 7888 центрсберкассаялда БежтIа букIана 1991 соналде щвезегIан. Цебеккун бицухъе, росулъе вахъиндал, гьеб буголъи Мокъокъиб бугеб филиалалде рехизабуна.",
        "1995 соналъул анцIабилеб маялда Россиялъул ХIукуматалъул №73 хIукму бачIана, 1991 соналде щвезегIан кассабахъ букIараб гIарац бецIизе, гьелъухъ компенсация кьезе бихьизабураб. «Приватизациядай» гьеб сберкассаялъулги гьабураб? ГIарцул бетIергьабаздаги (вкладчиказда) цIехечIого, балъго къана Дагъистаналъул мугIрузул районазда гьел сберкассаби. ИчIго районалъе Сбербанкалъул цо филиалалги рагьун, Хьаргабире рехун руго нижер гъурщал.",
        "ГIарац босизеян 2002 соналъул 13 маялда сапар бухьана Хьаргабибе. Пасатаб ва пашманаб сипат-сурат бугоан гьениб. Рагьда ратана скамейкабаздаги харда регунги рахъунги гIарац босизе рачIарал мугIрузул районаздаса хараби – бихьиналги руччабиги. Сбербанкалъул минаялда жаниве ана: нуцIихъе щвезегIан иргаялда чIарал гIадамазул читIир бугоан. Гордухъги ваккун, абуна МахIачхъалаялде унев дихъ балагьун цIураб маршрутка бугилан. Банкалъул хIалтIухъабаз ирга бихьизабуна. Цо хералда гьикъана киса, кида гьание ячIарайилан. ЛъаратIаса йигила, иргаялда чIун лъабабилеб къоги бугила. Хабар тун нахъе ана дун.",
        "Риларал сберкнижкаби, тIадбуссинабичIеб гIарац",
        "2003 соналъул лъабабилеб марталда ана Сбербанкалъул МахIачхъалаялда бугеб офисалде. Хьаргабиса МахIачхъалаялде гIарац рехизеян кьуна кIиго сберкнижка. БежтIаса Мокъокъибе рехулеб гIарац дица лъун букIана «хехаб вклад» гьабун, доб заманалда ахIи букIана лъабго соналъ гьедин «хехаб вклад» гьабуразе лъагIалие анцIго процент тIаде кьезе бугилан. Гьеб хабарги гьересияб батана. № 079173 сберкнижкаялде гIарац рехиялъе аслияб гIилла гьел процентал щвезе хьул букIана. КIиабилеб №494 сберкнижкаялда гIадатиял вкладал рукIана – кIинусго гъурущ. Кинабго гIарац МахIачхъалаялде рехеян кIиябго сберкнижка гьенибе кьуна.",
        "Щуго сон ун хадуб кодоре щвана книжкаби, Хьаргабиса МахIачхъалаялде гIарац бачIун батичIо, гьеб рехичIолъиялъе гIиллаги лъачIо. КигIан хъвадараниги, гIарзахъданиги, жавабги бачIинчIо. ОСБялъул нухмалъулесул заместитель Къурбановас 2008 соналда ралагьана дир гьел книжкаби. Сбербанкалдаса гIарац тIалаб гьабуна дица. Гьелъул хIалтIухъабаз инкар гьабулеб буго, дир басрияб сберкнижка гьечIила, компенсация кьеялъул хIукму 1991 соналъул анцIабилеб маялда къабул гьабунила, дур гIарац гьелдаса хадуб лъураб бугилан. 1978 соналдаго БежтIа сберкассаялда лъураб гIарац 1991 соналъул 20 июналда Мокъокъибе дица рехизабунилан, щибго кьучI гьечIеб багьанаги «кьолон», гIарац тIадбуссинабулеб гьечIо Сбербанкалъ.",
        "ГIадамазул вкладал (гIарац) думалъго тIагIинабизе, гьезухъе кьунгутIизе анищ букIун буго Сбербанкалъул кверги ишги мекъал цо-цо хIалтIухъабазул. Гьезда тIасан гIарзал хъварал кагътал ритIун гIезегIан магIишатги хвана дир, гьеб хIаракатги гIадада букIун буго. ГIадан божуларел «далилалги» рехсон, дир гIарац тIадбуссинабизе инкар гьабурал жавабал ритIун рачIана дихъе.",
        "Диванбегал абула…",
        "Гьанже бицинин судазулгун букIараб бада-гъудуралъул ва гьезда данде гьабизе ккараб хIасил кьечIеб къеркьеялъул. ДиваналдасангIаги ритIухълъи бергьинабизе бажаруларищали 2008 соналъул марталда МахIачхъалаялъул Советский мировой судалде ана гIарзаги босун. Судья Р. СултIановас абухъе, цIияб гIарза хъвана (гIарац щвеялъул гуреб, «утверждение факта перевода вклада»). ГIарза хисиялда бан, мировой судьяясул ихтияр батичIо гьеб делоялъул халгьабизе. 2008 соналъул анцIабилеб июналда Советский федералияб судалде битIана гIарза. Гьениб халгьабидал, гьеб №33-2488 дело ЦIунтIа федералияб судалде балагьизабуна. Доваги дун бергьана.",
        "Цинги 2009 соналъул марталда щвана гIарац босилин абун Сбербанкалде. Гьез испольнительнияб тIамач тIалаб гьабуна, дица судалъул хIукму гурони цадахъ босун букIинчIо. Гьениб къотIи ккана мировой судиясухъе ине. Амма дие гъураб къор букIун буго гьеб. Дун гьесухъе щвелелде гьение ячIун ятана Сбербанкалъул юрист Мурадалиева. Гьелъ «хIадур гьавурав» мировой судияс хIукму гьабулеб буго «дир делоялъул 2009 соналъул анлъабилеб маялда халгьабизе». Тамашалъун хутIана дун: лъагIелалъ цебего федералияб судалъ хIукмуги гьабун буго, гьанже дица гIарзаго хъвачIого кин цIидасанги диван къотIулеб? Гьединаб «хIикмат» тIатана гьев диванбегасдаса. № 2-75/2009 делоги рагьун, дир кинабгIаги гIарац (вклад) букIинчIилан хIукму гьабуна. Архивалдаги хъирщардун, 2008 соналъ бегьичIеб дир тIоцебесеб гIарза босун буго дело гьабиялъе кьочIое.",
        "Федералияб судалъул хIукму кодоб бугелъул, кIварго кьечIого тун букIана. Гьеб хIукмуялъул испольнительнияб тIамачгун щвана Сбербанкалде, кьоларо гIарац, мировой судалъул хIукмуялда хъван бугила дур мулк гьаниб гьечIилан абун. 1978 соналда сберкассаялда гIарац лъолелъул рукIарал документал рихьизаруна. МукIурлъуларо. Гьеб 1978 соналда кьураб сберкнижка архивалда балагьеян абуна. Я жидецаго балагьуларо, я дие изну кьоларо. ТIубанго данде чIана. ДРялъул МВДялъул УБОПалъги Сбербанкалъул хъулухъчагIазе бокьухъе гьабуна. Гьелдаса хадуб ункъго-щуго нухалъ гIарз бахъана, киналго судияз дун къезавуна, Сбербанкалъул рахъккуна: судиял А.В. Магадовалъ (2009 соналъул щуабилеб октябралда гьабураб хIукму), И. А. Гончаровас (2010 сон, 30 декабрь), Н. К. Гомленкоца (2011 сон, анлъабилеб май), ГIалимирзаевас (2012 сон, 28 август). Хадуб ДРялъул Верхсудалъги дун къезавуна. Квалификационияб судалъул нухмалъулев И. З. Гьаруновасги ритIухъаб куцалда халгьабичIо дир делоялъул.",
        "Банкиразги судиязги гIадамазда тIад михир бачунеб буго",
        "13 лъабго моцI араб, заман араб дир гIарзаги архивалдаса балагьун, федералияб судалда тIад суд гьабизе бегьулеб буго мировой судияс, кIицIулго законги хвезабун! Чияр гъин дие хIажат гьечIо! Дир гIарац дихъе нахъе кье! Вкладчиказда михир бачунел руго банкиралги судиялги. СССРалъул бюджет гIуцIулез бихьизабулаан: цо гъурущ банкалда лъуни, лъагIалида жаниб гьоркьохъеб щуго гъурщил хайир щолилан. Советияб гIарцул миллионалдаса цIикIкIун гъурущ хайир кьун буго пачалихъалъе дир вкладалъ.",
        "Сберкассабахъ гIарац лъураздаса (вкладчиказдаса) балъго гьел къазе гьукъун буго законалъ. Гьединаб иш гьабулеб бугони, гIарцул бетIергьабазда лъабго моцIалъ цебе лъазабизе ккола. Дагъистаналъул мугIрузул районаздайин абуни, «банкротилан» цIарги лъун, балъго-гIатIго къана гьел.",
        "Нилъеда киназдаго тIаде гIунтIизе буго Къиямасеб къо, киналго ине руго ахираталде. Амма цо-цоязда гьеб кинабго кIочон тун буго. ХъантIун, яхI-намус тун, дунял хачалел руго.",
        "Къурбан ГIабдулаев, ЦIунтIа район, Мокъокъ росу",
        "«Миллаталъул» хадубрагIи",
        "Гьаб макъалаялъул автор Къурбан ГIабдулаевас борхулеб буго цIакъ кIвар цIикIкIараб суал. Советияб заманалда гIемерал гIадамаз сберкассабахъ лъун букIана анцI-анцI соналъ гIетI тIун данде гьабураб гIарац. Пачалихъ биххидал, улкаялъ гьел гуккана. Нилъер классик ЦIадаса ХIамзатица 1928 соналдаго хъвараб «Аманат касса» абураб кочIолъ магIарулал ахIулел рукIана сберкассаялъул рахъкквезе: «Сберкасса кинаб жояли лъазе Жаваб бокьаразе кьезин къокъ гьабун… ЦIогьорасул жинде квер гIунтIулареб Банкалда лъе гIарац, гIакъил ватани. ГIонкIкIол кIал хъвалареб, хъат рекIунареб, Кассаялде рехе хутIарал кепкал. Дуй хIажатаб къоялъ къванкIан ричIулеб, РачIа, хурхен гьабе хазинаялде. Хадуб тIинчIги гьабун, нахъе буссунеб Сагаялде рехе дурго хIораб цIцIе».",
        "Заманаялъ бихьизабуна гьеб кассаялдаги банкалдаги, гIункIкIали щиб гурин, борохьцин хехго балеблъи; ЦIадаса ХIамзатица рехсолел цIцIаниги, къинлъаризеги гьарун, банкираз жидеего толеблъи. Кин бугониги, квешлъиялда данде къеркьечIого бегьиларо. Дунял бецIлъун бугин чIечIого, цогIаги чирахъ бакизе ккела. Гьединлъидал «Миллаталъ» нужеде, цIалдолезде, хитIаб гьабулеб буго гьаб макъалаялда тIасан пикраби загьир гьареян, нуже-нужер къварилъабазул бицеян. Сабаб камураб жо гIажалин абулелъул, цо сабаб камиларин гьаб гIузруялъеги.",
        "Макъалаялъул автор Къурбан ГIабдулаев ккола 75 сонил ригьалде вахарав, хIалхьиялда вугев чи. Амма ритIухълъи гьечIолъиялъ хIалхьи толеб гьечIо гьесие. 46 соналъ хIалтIана гьев ЦIунтIа районалъул батIи-батIиял жавабиял хъулухъазда, вукIана райкомалъулги ревкомалъулги членлъун, райсобраниялъул депутатлъун, жамгIияб судалъул нухмалъулевлъун. ГIанди гIорда маххул кьо бана, Шаури-Эчеда нух бахъана, магIарухъги хъутабаздаги ток бачана, МахIач ДахIадаевасул цIар кьураб магIишаталда 40 соналъ хIалтIана. Амма гьесие «ЗахIматалъул ветеран» абураб цIарцин кьун гьечIо.",
        "Хьул буго ГIабдулаевас «Миллаталдасан» цебе бахъараб гьаб масъалаялъе критикаялъул адресатазги жаваб гьабилилан.",
        "«Мадугьалзаби»ян абулеб раг1идал, жакъа бищун цере рак1алде рач1уна кванан-гьекъон ц1ани маг1арде рахиндал, дур каваби гъурулел, г1арац кьун босараб бак1алда жидеца бокьараб гьабилилан дур минаялъул къадал жидеего х1ажатхаби гьарулел, ялъуни къайи-ц1а хвезабизе т1аса гъоркье лъим т1амулел чаг1и. Цойги, нахъасан гаргадулел, дуца нуц1а къиридал бадиреги гьимун, мугъ рехарабго, цо тамахаб бак1алда мал лъолел чаг1и. Х1акъикъаталдаги, ганч1ил г1асруялдаса бахъарабго бугин инсанасулъ «гьаб дир, гьаб чияр»ан бикьиги, жалго жидеего г1ун ч1ейгиян рик1к1унеб буго г1алимзабаз. Бихьин кутул-гьабзазгицин жидерго бак1алда г1уж лъолелъул, лъиеха бокьилеб цо киналалиго «понаехалияз», ялъуни жал рач1инег1ан рохада щиб къанун бук1арабалицин лъаларез гъоркь ратарал г1одорег1ан гьаризе.",
        "Абу Гьурайратидасан бач1араб х1адисалда Аварагас (жинда Аллагьасул свалат-салам лъеяв) абулеб буго: «Алжаналде ине гьеч1о жиндасан мадугьаласе киг1ан дагьабниги зарал бугев чи» ян.",
        "Ц1адаса Х1амзатица ах1ана мадугьалихъ гьуин рук1ине. Амма, щаяли, жакъа къоялда г1емерт1алаязулаб минаялда г1умру гьабун ругелали щай гурин, цо этажалда ругелцин цоцазда лъалел ратуларо. Дваргъан босун маххул нуц1аги къан, «дидаги хъвагеги, хъухьиги лъуг1угеги»ян жанире к1анц1ун ч1ола х1атта цо росулъацин жал ратулел мадугьалзаби шагьаралда.Росулъин абуни, цоцазул бихьараб тохаб къват1иб бицун, ялъуни долцоязул буголъиялъулъ х1усудалда рук1уна г1емерисел. Нилъер хирияв Аварагасул (сваляллагьу таг1ала г1алайгьим вассалам) мадугьалихъ йик1ун йиго, жинца Мух1амад к1алт1асан унелъул щибаб къойил гьесде гордухъан хъублъи балей цо ягьудияй. Цо къоялъ гьеб «гьайбатаб» иш такрарлъич1елъул, аварагасде ургъел рещт1ун буго, гьелъие щибдай ккарабилан ва жиндирго асх1абзаби (Аллагь разилъаял) рит1ун руго х1ал-х1укму ц1ехон. Унтун босной лъун гьей ятанин гьез бициндал,бищун лъик1ал дарабиги росун т1алаб-агъаз гьабеян т1адкъан буго нилъер Х1абибас гьалмагъзабазда. Дов вуго Дов. Инсанияталъего мисал, бищун Аллагьасе вокьулев лагъ. Нилъер иман гьесулалде г1арадаялъул манзилалдецин г1агарлъиларо. «Къед цурал» мадугьалзабаз гьабураб х1алихьалъиялде данде жеги к1удияб «гьунаргун», рагъи-семиялде данде ц1об гьеч1еб рагъгун руссунел ратула заг1ипал нилъ, т1адег1анаб диваналъухъе «Аллагьас рекъезабеги»ян гьел кьунги теч1ого. Нилъеца гьудуллъи ккола нилъеего данде кколел чаг1игун, тушбаби ралагьула нилъерго г1айибаздалъун, амма мадугьалзаби Аллагьас кьурал гурого росун бажаруларо. Ва амма ингилисаз гьелъиеги ургъун бугебха сабаб. Ц1арги гьелда «Забор борхалъанаг1ан мадугьалзаби лъик1лъула» ян буго. Къед цурал тушманзаби, вай гуро, мадугьалзаби цоцазде ккеч1ого рук1иналъе бищун лъик1аб буго жани-къват1иялъул «вай, дида т1ад налъидай асие кьезе бугебан» кколедухъ, гажал рихьизарун г1иц1го «рорч1ами» кьеялда гьоркьорлъаби лъуг1изе тей. Амма нахъаса къот1ич1ого г1адат1а ц1ул бич1улеб г1адаб ах1и-х1урги, ц1ех-рехго гьабич1ого, жидер бак1 бугилан ралел сисибок1налги, къишни-къулалъул ц1езабун батулеб к1алт1у-къоноги бугони, щивасул рух1ияб ихтияр буго «х1инцго унеб бугеб ч1амуч1аб шизофрениялъул» бет1ерлъуде лъугьун, ц1уралъухъ ц1ун кьезе ва киналъего г1орхъаби ч1вазе. Сабруялъеги раг1аллъидалха бук1унеб?!",
        "Гьаниб, Аллагьасулги, Градостроительнияб ва Граждан кодексазулги квербакъи нужее, мадугьалзаби щварал талих1 къосарал! Абухъего, диргиха гьел ругел. К1иц1ул рак1 бихъарай эбелалда, г1аммаб к1алт1уялъул г1унгут1аби рихьизарунилан, хъач1го к1алъан ятана рохаде гьанжег1агар яч1арай цо гьайбат, жал ругила гьанир бажараралги г1олохъаналги чаг1и, нужеца г1асру гьаниб т1амунигийилан. Щибха долда гьабилеб, бугес бугеблъидал бикьулеб. Хъач1лъиги рак1хъублъиги жиделъ бугез-гьеб, гьей мадамалъ г1умру гьабун бугеб минаялъур цебе г1умру гьабун рук1арал бет1ергьабаз-панкъал, т1арамагъадисеб чед, гьуинлъи-гьудуллъи (гьаб жакъа къоялдаги жидер рокъоб щиб рохел бугониги к1очонаро гьезда басрияб рохадул мадугьалзаби ах1изе).",
        "Дирго рахъалдасан абила, нагагьлъун Камилилалъ рукъзал ричулел ругин раг1ани,ч1ван ч1орого кьолел ругониги, росизе г1едег1угеян. Ургъич1ого дир ригьалъе даран гьабизе бегьулаан къого соналъ цебе: рохадул к1удиязда кор боркьизе рак1алде ккедал,«Ясал, ролъ буце-я, нужеего чадал режизе!» - ян ах1иги раг1улеб бук1араб, минаялъул к1улалги «т1аде-гъоркьеги ракке, г1акаги беч1ч1ун рахьги нужеего те» ян бокьарасда кодоре кьезеги бегьулеб бук1араб заманалда. Жакъа гьедин гьеч1о.",
        "Хвалил рокъоб лъабго къоялъ мадугьаллъиялъ т1аса босейин къварилъи ккаралъуб рекъеч1еб тепси рекъезабиян малъулеб буго рух1анияз. Бит1араб буго. Амма лъаларо, гьумер бит1ун к1алъазе, ялъуни балеб-толелъ нужее г1унгут1и ккеладаян ц1ехезе ч1ух1иялъ биччаларез щиб къо борхулебали. Бук1араб лъик1аб авалха дир инсул! Ц1иял рукъзабахъе, «Хъах1аб» росулъе гочун, къайицадахъазул хут1арав чиго гьеч1о гьанже. Амма къварилъиги цадахъ къулч1улел, рохелги г1ахьал гьабулел рек1елъги дуг1адулъги ц1унун руго дир. Х1ал алжаналъуб батаги киналго лъик1ал мадугьалзабазул. Амин.",
        "Хунзахъа Камилилай.",
        "Ралъдахъе нух эркен гьабулеб буго",
        "МахIачхъала шагьаралъул полициялъ Каспий ралъдал рагIалда ругел хIухьбахъулел бакIазда ралъдахъе нух гьукъизе",
        "лъурал сангарал ва каваби нахъе тIагIинаруна.",
        "Цебеккун МахIачхъалаялда сангарал ва заборал нахъе рахъана тIалъиялъул минабазда сверун. Цересел соназ гIадамазул гIарзал рукIана ралъдал рагIалда ругел жамгIиял хIухьбахъулел бакIазде риччаралъухъ гIарац босулеб бугиланги, гьебги гьединго тIагIинабизе бугилан абуна низам цIунулез.",
        "Халкъалъул ургъалида",
        "Анкьазарго хъулухъ тIубазабуна",
        "МФЦялъул Гумбеталда бугеб гIуцIиялъул бетIер",
        "ГIумар МухIамадовасулгун накъит",
        "2012 соналъул 29 сентябралда рагьана Гумбет районалда гIемерфункциялъулаб центр. Гьеб рагьаралдаса централъул Гумбет районалда бугеб филиалалъул нухмалъулевлъун хIалтIулев вуго ГIумар МухIамадов. «Гумбет» басмаялъул хIалтIухъаналъул гьесулгун гьадинаб гара-чIвари ккана.",
        "ГIумар, араб соналъ нужеца кигIан къадар хъулухъазул тIубараб?",
        "2016 соналда Гумбет районалда бугеб гIемерфункциялъулаб централъул филиалалъ районалъул гIадамазул тIубан буго анкьазаргоялдаса цIикIкIараб хъулухъ. Щибаб хIалтIул къоялъ «Дир документал» централъул специалистаз, махщалилаз къабул гьавун вуго 30-ялдаса цIикIкIун чи.",
        "Районалъул гIадамазул араб соналда тIурарал хъулухъал рехсани: комплекснияб хъулухъ – 213, ракьалъул бетIергьанлъиялъул хъвай-хъвагIай гьабун буго – 279, цIияб паспорт босиялъул 207, паспорт хиси – 397, лъималазул батIи-батIиял пособиял чIезари – 443. БатIи-батIиял идарабазул справкабиги кьун руго 1177, буголъиялъул хъвай-хъвагIай гьабун буго 741, ракьазул гIорхъаби чIезари (межевание) ва буголъиялъул техническиял планал гьарун руго 164. Гьединго хIукуматалъул кадастралъулаб учеталда лъун буго 768 объект.",
        "«Дир документал» централда лъезе бегьула гIадамазда тIад ругел налогал, гIакIа, судебниял приставазул бугеб налъи, платежнияб терминалалда гIарацги лъун. Араб соналда терминалалдасан кьун буго 2 миллионгин 90 азарго гъурущ. Гьелдасан миллионалде гIагарун госпошлина лъун буго. Гьелъул республикаялъулаб бюджеталде бачIун буго хайир 450-азарго гъурущ.",
        "Электроннияб къагIидаялда, интернет - бухьеналъул кумекалдалъун гIадамазул рес буго рокъор чIун къваригIел тIубазе. Электроннияб къагIидаялъ къваригIел тIубазе гIарза кьуни, гьеб хъулухъалъухъ кколеб госпошлинаялъул 70 процент гурони, гIарац кьезе кколаро. Электроннияб порталалда МФЦялдасан хъвай-хъвагIай гьабун буго 1012 чияс.",
        "ГIемерфункциялъулаб централдасан цо бутIа хъулухъалъул щвезе рес буго предпринимателазеги. Гьезие цIикIкIун буго хасаб программа «МФЦ бизнесалъе», жинда гъорлъги 100-ялдаса цIикIкIун хъулухъ бугеб. Гьелда гъорлъе ккола росдал магIишаталъул министерствоялдасан кьолеб субсидия, дотация, грантал кьей, бизнес – планал гьари ва гь. ц.",
        "Гьединго гIадамазе бигьалъиялъе Аргъвани, ЧIиркъатIа, Игьали, Гъоркь Инхо, Килалъ, ТIад Инхо, Гьарадирихъ, ЦIиликь росабалъ гIуцIун буго, нижер хIалтIухъанас, гIадамал къабул гьарулеб къагIида. Къабул гьарулеб заман лъазе бегьула росабазул администрацияздасан, яги кIалъазе бегьула гIемерфункциялъулаб централде, цогояб телефон: 89387778292.",
        "Араб соналда гIадамазе бигьалъиялъе тIаде бачIараб батIияб хъулухъ гьечIищ?",
        "Буго. Районалда субсидиялъул отдел къаялда бан, токалъухъ, газалъухъ, цIулахъ ва тIорччохъ харж гьабураб гIарцул бутIа нахъбуссинабиялъул хIалтIиги нижеда тIаде ккана. Араб соналда субсидия гьабизе нижехъе вачIун вуго 41 чи. Гьезие рехун буго 50 азарго гъурущ.",
        "Буголъиялъул хъвай-хъвагIай гьабиялъулъ батIияб хиса-баси кканищ?",
        "2017 соналъул тIоцебесеб январалдаса хIалтIизе байбихьана 2015 соналъул 13 июлалда бахъараб № 218 бугеб «О государственной регистрации недвижимости» Федералияб законалда рекъон. Гьеб законалда рекъон гIадамазе гIемерал бигьалъаби руго. Рес буго кадастровияб учеталда лъейги ва хъвай-хъвагIай гьабиги цадахъ гьабизе. Кадастровияб учеталда лъеялъе чIезабун буго 7 хIалтIул къо, буголъиялъул хъвай-хъвагIай гьабиялъе 9 къо. Цадахъ гьабулеб бугони 12 къо. Гьединго хъвай-хъвагIай гьабизе рес буго, буголъи киб бугониги, гIадамас гIумру тIамулеб бакIалда гIарзаги кьун.",
        "Бицунеб рагIана гIемерфункциялъулаб централда сбербанкалъул банкомат лъезе бугин. Гьеб битIараб бугищ?",
        "Буго. Банкомат бачIун буго ва гьеб централда жаниб лъун рекъезабуна. Гьанже рачIине ккола, хасал программаби лъун, гьеб рекъезе гьабулел сбербанкалъул специалистал. Хадуб «Росинкос» учреждениялъ банкоматалда жаниб лъола гIарац ва хIалтIизе биччала. Божи буго кватIичIого гьеб хIалтIизе биччалин.",
        "«Гумбет» газета гьоркьоб ккун, щиб дуца абилеб гIадамаздехун?",
        "ХIурматиял гражданал! Нуж ахIулел руго гIемерфункциялъулаб централде нужер гIумруялъул, рукIа-рахъиналъул ва цогидалги суалал ва гIунгутIаби дандразе ва тIуразе. Нижер хIалтIухъаби хIадурал руго нужер гIарза бихьизабураб болжалалда тIубан нужее жаваб кьезе. РачIа нижехъе.",
        "Гара-чIвари гьабуна ГIайшат Исламбиевалъ",
        "Стамбулалдаса байбихьун киса-кирего цадахъ рукIана ИчичIалиса умумузул лъимал, гIолохъанал рос-лъади Озден ва ГIайшат, гьезул лъабго ва щуго сон барал ясалги. Стамбулалъул универститеталъул экономикияб факультетги лъугIизабун Озден жиндирго махщалида рекъон хIалтIун ва гIумру гьабун гьенивго чIун вуго. ГIайшатил буго гьоркьохъеб лъай, гьей лъималги хьихьун рокъой йикIуна,-ян бицана Озденица. Гьалдаги лъала магIарул мацI,-ян абуна гьес, дуда цIакъ лъикI лъалеб бугин магIарул мацIан дица абидал.",
        "Стамбулалдаго дица кIвар буссинабуна руччабазул ретIа-къаялде. Школалде- нахъе унел лъимал гурони гьеб, шагьаралъул лъикIаблъун рикIкIунеб авалалда берчIвачIо ботIрол рас къватIиб лъурай ва логол сипат лъалеб ретIел ретIарай чIужугIаданалда. Гьединго ретIа-къан йикIана ГIайшатги.",
        "Озденил хъизамалъулгун жеги гIагардегIан лъай-хъвай ккана Ялова шагьаралда гIагарлъухъ гIумру гьабун йигей гьесул эбел Сабиляхъе щведал.",
        "Нилъер гьаниб хъутан яги колохъин абилаан Сабилял хъизаналъ гIумру гьабулеб бакIалде. Гьел ругоан Ялова шагьаралдаса батIа-тIун, гIагардухъ цохIониги рукъ гьечIеб авлахъ гIадаб бакIалда, лъикIал шартIал санагIалъи бугеб кIудияб кIитIалаяб минаялъур. Буго жидерго гIи-боцIи, сверухъ гьанжего гьанже хIалтIизабизе байбихьараб саламатаб ракь. ХIассил яшав бугоан цIакъ берцинаб, жидерго квераз гIуцIараб.",
        "Цо лъагIел буго минаги бан гьаниб гIумру гьабизе рахъаралдаса,-ян бицана Сабиляца. Гьениб сверухъ берцинлъи гьабизе, къачIа-кIатIазе заман гIолеб гьечIо васазул., Нусалги лъималаздаса, рукъ-бакIалдаса регIулел гьечIо. Диргоги цебе гIадаб къуват гьечIо хIалтIи гьабизе.",
        "Сабилял руго анлъго лъимал. Щуявго васасе рачун руго жидерго гIагарлъиялъул ясал. Яс кьун йиго Буртунаялдаса умумузул васасе. ЗахIмат буго ракIалъе цохIо йигей яс рикIкIада йикIун. КигIан лъикIал нусал ругониги яс гьез хисилищха,-ян абуна гьелъ Муш шагьаралда йигей ясалъул бицунаго.",
        "Дагъистаналдаса гочун рачIаралдаса нахъе нижер умумул гIумру гьабун рукIана Муш вилаяталъул Чалбур росулъ. Гьениб нижер гуребги жеги чанго росу букIана магIарулазул. Гьанжеялдаса 35 соналъ цебе гьел росабалъ букIана гIемераб зарал гIадамазе ккараб ракьбагъари. Росулъа ниж гочана Муш шагьаралде. ЛъикIаб магIишат букIана нижер гьениб. Амма васазе бокьичIо гьенир чIезе. Лицей лъугIарабго цо-цоккун гьел ана Стамбулалъул университеталда цIализе. Гьеб лъугIун хадуб цоял Стамбулалдаго чIана, цогидаз Яловаялда яшав гьабизе байбихьана. Рос МухIамадмирза Аллагьасул къадаралде щваралдаса хадуй дунги гьание, кIиявго васасда аскIое яхъана. Дурцасе бокьулеб гьечIо гьаб рахъалде вачIине. ЦIакъ нилъерго гIадатал ккурав, гIараб гIелму цIаларав чи вуго гьев. Къуръаналъ бихьизабураб нухалдаса кьуризе толаро ункъалго жиндирго лъималги чIужуги.",
        "Сабилял эбел йикIун йиго туркай.- Дир эмен МухIамад Махсун вукIана цIакъ гIакъилав, цIаларав чи. Лъаларо щай гьес туркай ячараяли. Дида гьаюрай эбел лъаларо. ГьитIинго дун йикIаго хун йиго гьей. Дун хьихьана хадуй инсуца ячарай гIаданалъ. Нижерго росулъа (ИчичIалиса ) йикIана гьейги. Рокъоб магIарул гурони мацI бицунароан нижеца. Гьанже, кигIан дица абуниги, лъималаз жидерго лъималазда рахьдал мацI лъазабулеб гьечIо. Амма ясалъул лъималазда лъала гIисинго ругониги.",
        "Гьединги гIолохъанаб гIелалъ магIарул мацI цIунун батилин пикруцин букIинчIо дир. ЦIакъго чвахун бицинчIониги Сабилял васаздаги нусаздаги лъалеб бугоан умумузул мацI. Гьеб хутIун батила турказулгун ригьин жубачIолъиялъги. Сабилягун цадахъ гIумру гьабулев кIудияв вас Камалил чIужуялда гьикъана дица нужер гIун рачIунел ясал ругин гьел ясазе бокьани турказе кьечIого тIубаладаян. – Валлагь кьолароха,-ян абуна Сямраца кьварун,-гьезие бокьараб жо лъица цIехезе бугеб? БетIер беканиги гьебги нилъерго чияс бекизе те, чияца бекизегIан». Гьелъул пикруялъул рахъ кколеб бугоан гIисинал нусазги.",
        "Бигьаго букIана дие гьез бицунелъухъ гIенеккизе, гьез кьолел суалазда данде жавабал кьезеялдаса. МагIарул мацIго бичIчIуларел гьезул гIисинал лъималгицин кIваркьун гIенеккун рукIана Дагъистаналъул бицунеб мехалъ. Ниж чIухIулу гьениса умумузул лъималлъун ратиялдаса. Амма пайда щиб кигIан урхъаниги гьеб бихьизе ниже щолеб гьечIо,-ян абуна пашманго Сабиляца.",
        "Гьезул суаалал рукIана аслияб къагIидаялъ руччабазул гIумруялда хурхарал. БитIараб бугищ Дагъистаналда руччаби бихьиналгун цадахъ гIодорчIун гьекьолдулин, ботIрол расги къватIиб лъун диналъ гьукъараб ретIа-къаялда рукIунин абураб жо?",
        "Гьелъул умумуз цIакъго хIурматалда, къадруялда бицунеб букIараб Дагъистан тIубанго хисун бугин кин жаваб кьелеб херай магIарулалъе? ЗахIмат букIана гьезда бичIчIизабизе нилъер гIумруялъул гIуцIи, гьел чIухIулеб умумузул ракь кьураби хутIун кинабго хисун бугин абизе. Иман бугес намусги цIунун буго ва гьединал цIикIкIун ругин жаваб кьуна дица. Гьезие интерес букIана щибаб рагIиялъул.",
        "БитIахъего, бахиллъана дун гьеб хъизаналда доб заманаялъго чияр ракьалде гочарал умумузул наслуялъ «Дагъистан», «МагIарулал»абурал рагIабазул гьабулеб бугеб хIурматги къиматги бихьун. КIалъазе лъаралдаса нахъе гьез лъималазда бицунеб буго Дагъистаналъул, малъулеб буго анкьго сон барабго как базе.",
        "БатIияб ахIвал-хIал батана Яловаялда гIагарлъухъ бугеб Гюней росулъ. (Гьеб магIарул росдал гIезегIанго бицана цебеккунги газеталда). цIакъ тIабигIат берцинаб, магIишат гьабизе бигьаяб ракь бугоан гьеб. – Гьале сверухъ балагье, чIунтулел руго рукъзал, хIалтIизарулел гьечIо ахал-хурзал, -ян бицана гьенир годекIанир гIодорчIун ратарал харабаз. -Лъималазе бокьулеб гьечIо росулъ чIезе, гьале дунго цохIо вуго хутIун гьанив,-ян бицана х1урматияб ригьалде вахарав Сугъралъа МухIамад Расихица. (Гьев вуго Гюней росдал жамагIатчи, гIакълучи). -Цо-цо дунго уна лъималазухъе щвезе Стамбулалде, риидал гьелги рачIуна. КIудияб, гъункараб росу букIана гьаб цебе. Гьанже 230 хъизан хутIун буго, гьелги гIемериселго херал чи. ГIолилал цIализе, хIалтIизе къватIире арал росулъе тIадруссунаро. Ригьинги гIемерисебго турказулгун буго. Россиялда хиса-басиял ккелелде Дагъистаналде щун вукIана; лъикIал гIадатиял гIадамал ратана нилъер магIарулал, амма яшав мискинаб, захIматаб буго хасго магIарухъ ругезул. Дун гIумруялъго хIалтIана ралъдада, рагъул гамида лъикIаб пенсия бачIуна, гьеб харж гьабунцин бахъунаро бащдабги. Лъималги диде ккараб хIалалда гьечIо.",
        "ХIабщиса НасухI абулев чияс 90 соналъ цебе чIараб чинаридул гъотIокь гIодор чIарал нижеда аскIоре цо-цо ккун рачIунел рукIана батIи-батIияб гIелалъул гIадамал. Гьезул щивасе рагIизе бокьун букIана Дагъистаналъул хIакъалъулъ.",
        "Кин вугев ХIамзатил Расул, -ян гьикъана Хунзахъа умумузул 70 сон барав чияс. Расул камураблъи бицараб мехалъ гьес абуна. –Валлагь рагIичIо. Бихьулищха Стамбулалде щваниги нижехъе щвезе, Дагъистаналъул бицине магIарулал нагагьги рачIунел гьечIо.",
        "Нужее бигьаго буго гьанире рачIине,-ян абуна КIикIуниса 75 сон барав МухIамадица-амма нижер рахъалдаса захIмат буго. КIиабилеб паспорт кьезе ккола гьанир ругел магIарулазе. Гьелъул тIалаб гьабулев чи гьанивги гьечIо Дагъистаналдаги гь ечIо. Ниж гьанир херлъун холел руго, ВатIан бихьизе бугеб урхъи бусине щвечIого.",
        "БахIарчияб, бечедаб таварихалъул ракь буго гьаб Гюней,-ян абун жиндирго рекIел захIмат загьир гьабуна Сугъралъа МухIамадица. Росдал цебебесеб хадур гIолезда лъазе гьечIо. Гьелъул хъвай-хъвагIайги лъицаниги гьабулеб гьечIо.",
        "Гюнеялде унаго нижгун вукIана («ХIакъикъат»газеталда гIезегIанго бицана гьесул) нилъер гIалимчи АхIмад МуртазагIалиевасул гьудул, хъвадарухъан, тарихчи, шагIир ЖахIбар Барласги.",
        "ЖахIбарил рахъалъ гIемер жо бицине бегьила, бегьила къокъго гьесие къимат кьезеги-гьединал Дагъистаналда щуго-яги лъабго ругони гIела миллияб тарихги, культураги, мацIги цIунизе. ХIикмалъана дун гьесухъ гIенеккун. БацIцIадаб, чваххун бачIунеб магIарул мацIалъ гьес ракIунтун, кIудияб рокьигун хIурматгун бицана Дагъистаналъул, Турциялда ругел магIарулазул гIумруялъул, масъалабазул. Гьелъул нижеца хадуб цо дагьабги гIатIидго бицина.",
        "ЖахIбарил эбел 82 сон барай Зулайхатица умумул Турциялъул ракьалде гочиналъул бицунаго абуна:- ГIурус бачIараб мехалъ тIурун руго гьел гьениса. Гьез зулму-хIал гьабун нилъер гIадаталги динги пасат гьабулеб букIун буго.",
        "ЖахIбарил яц-вацалги ругоан аскIорго гIумру гьабун.",
        "Гьале дир гьитIинаб Дагъистан,- ин абуна ЖахIбарица жиндирго рукъалъул чердакалде рахунаго. ТIуцалго гIисинал рукъзабахъ щибаб тIехь, тIамач, тIагIел-гIучI буго Дагъистаналъул бицунеб. Жив чIаго вукIаго умумузул ракьалъулгун бухьен щула гьабиялъе хIаракат бахъизе бугин абуна гьес.",
        "ХIатIида заз къарабгIанги Дагъистаналъе унтиги захIматги бугони гьеб нижер ракIазда хIунсула, -ян абуна гьес. Амма бухьен гьечIо, бокьухъе гьенире рачIине ресги гьечIо гьанир ругел магIарулазул.",
        "Яловаялдаса Стамбулалде тIадруссунагоги гамида цадахъ ккана Сугъралъа МухIамад Расих. Гьес бицана дида гьенир чIаго ратичIел инсул гIагарал чагIазулги. Херав магIарулас салам битIана киналго сугъулдериде, магIарулазде. Гьединго щивас гьарулеб букIана жидер ракI Дагъистаналда бугин бицеян ва Турциялде щвейгун умумузул ракьалдаса харбалгун жидехъе рачIаян. Гьеб букIана цIикIкIараб гIелалъул гьари.",
        "ХутIаралщинал, Барласица ракIунтун рицунел масъалабазул гъварилъуде раккичIого, гьединаб буго росабалъ гIумру гьабулел турциялъул магIарулазул гIумру.",
        "Апрель. 2004 сон. ПатIимат ГЬИТIИНОВА.",
        "Хунзахъ районалда вахъана кIиабилевги хIафиз (жинда Аллагьасул хирияб Къуръан рекIехъе лъалев чи).",
        "Гьевги ккола Коло росулъа КъурамухIамадил вас ХIасан, 15 сон гурого жиндир гIумрудул гьечIев исламияб диналдеги, гIелму лъазабиялдеги гьитIинаб къоялдаса нахъе жиндир рокьи бугев гIолохъанчи. 2010 соналъ Лаваши мадрасаялда таджикав МухIидинида цеве цIалун лъугIизабула гьес таджлиб гIелму ва 6 жуз рекIехъе лъазабула, гьебго соналъ МахIачхъалаялда МахIмуд-Афандиясул цIаралда бугеб мадрасаялда мугIалим Муслимида цеве цIалунги лъазабула жеги 6 жуз. Хадуб ТIидиса шайих МухIамад-афандиясул цIаралда бугеб мадрасаялде лъугьуна ва мугIалим АхIмад-жамал Сакъада (гIарабав) цеве Абу-ХIафсил къирааталда, Аллагьасул хирияб калима тIубанго рекIехъе лъаялдалъун, лъугIула гIолохъанчиясул цIали.",
        "ХIасанил бергьенлъабаздаса гIорхъи гьечIеб рохелги загьир гьабулаго гьарула ракьцояв хIафизасе, Аллагьги гIадамалги разияб гIумруги-ахиратги, ракIалда ругел лъикIал мурадал тIурайги, икъбал-талихIги.",
        "Ругъелда школа-интернаталъул цIалдохъабигун гьезул эбел-эмен, мугIалимзабигун росдал жамагIатчи ракIарун рукIана росдал культураялъул рокъоре. Багьавудинил МухIамадин абулев Сомодаса васас кутакалда берцинго нухда бачана гьеб тадбир.. РабигIуль аваль моцI баркун, Къуръаналъул аят, нилъер аварагасул с.гI.в. бицунеб мавлид цIалун байбихьи лъуна къелдерил гIолохъабаз тадбиралъе.",
        "«Шамил районалъул гIолилал» гIуцIиялъул нухмалъулев Суракъат Вагьабиловас тартибалда бицана жидецаго гьабураб ва гьабизе хIисабалде босараб хIалтIул, гьелъ кьолеб хIасилалъул. Гьеб букIинчIо чIобогояб хабар, Суракъатица бицунелда цадахъ бихьизабуна кинабго гьабуралъул видеоматериалги: районалъул студентазулгун хIалтIи, зияратазде цадахъ хьвади, гIолилал гъункизари, Россиялъулго даражаялда тIоритIулел къецазда гIахьаллъи, \"Мащук\"алда бергьенлъи, гьелдаса бугеб цебетIей, чIор биччазе куцай, гьелъул ва чанги батIияб спорталъул къецал, бергьенлъаби. ГурхIел-рахIмуялъул тадбирал, МахIачхъалаялъул къватIал рацIцIи, харабазулгун дандчIваял, хварал ракIалдещвезари.. ХIасилул калам, валлагьги БАРКАЛА гIолохъабазе!!!",
        "Бегьилаан гьеб районалдагоги росабалъги гьабизе. Кинабго буго цIияб гIел балагьаздаса цIуниялъе, гьезул гIакълу цIубаялъе, сахлъи цIуниялъе ургъараб.",
        "ГIолохъабаз бицана Спайс, Насвай, энергетические напитки-ян абулел жал магIарухъгицин тIиритIун рукIиналъул. Мисалалги рачун бицана гьез черхалда ккезабулел унтабазул, гьез гьабулеб кIудияб заралалъул.",
        "Лъабго сагIаталдасаги цIикIкIун заманалъ халатбахъараб гьеб тадбиралда рукIана лъикIал кIалъаял, насихIатал. Гьел киналго халкъалдаго рагIизе мустахIикъалги рукIана. Гьанир къокъго цо-цо пикраби кьун тела.",
        "Аюб-хIажи, Ругъелда росдал имам: - Гьадинал мажлисал гьаризе рес букIиналъе щукру гьабизе ккола нилъеца. Бергьун кIудияб пайда буго «Шамил районалъул гIолилал» гIуцIиялъ гьабулеб хIалтIул. Бегавуласеги имамасеги буго гьезул хIаракатчилъиялъул кумек. ГIолохъанлъи-гьеб буго жамагIаталъул къуват, нилъер букIинесеб. ГIолилазул гIадлу хвани жамагIат чIунтула. ГIолохъабазул бахIарчилъиялъ, иманалъ цIунула жамагIаталъул парахалъи, магIна. Гьезул магIна хвани жамагIатги биххула.. Сверухъ ругелщинал рекIелгъеязде рикьичIого гIолохъабаз дагьал соназ яхI бахъани гIакълу цIубала. КIудияв чияс малъараб лъикIаб босе, квеш букIунге.",
        "Лъималазул хьвада-чIвадиялда хадуб эбел – инсул бербалагьи цIикIкIинабичIого бегьулареб заман буго гьаб. МугIалимзабаз кьураб гIадлуялдаги эбел-эмен разилъизе ккела.",
        "Кир ругониги исламалда щулаго къвал бай. Светский цIалиги гьабизе ккола. Имам бугев чи щиб хъулухъалда вугониги халкъалъе пайдаяв вуго.",
        "Кутакалда рекIее гIуна къелдерил гIолилазул цевехъан МухIамад ГIалиевасшколлъималаздехун вуссун социалиял гIузрабаздаса цIуниялъе гьабураб малъа-хъваялъулаб кIалъай. Гьес бицана ДРялъул гIолилазул министерствоялъ терроризмалда ва наркоманиялда данде къеркьеялъе гьабулеб хIалтIул, гIолилазул пагьму-гьунар, лъайгун гIакълу цIубаялъе ругел проектазул, гьез кьолел ресазул.",
        "«Спайс», «насвай», «отвертка», «адреналин» гIадал рекIеде хIал кколеб, рак унти кколеб, хехго ругьунлъулеб ва тезе кIолареб гьуинаб загьруялъул мухIканаб баян кьуна",
        "къелдерил больницаялъул бетIерав тохтур НигIматула МухIамадовас.",
        "ГIолилазул цевехъан Ругъелдаса Зайнулабидов Шамилица гIолилал ахIана спорталде цIикIкIун кIвар кьезе. ЧIахIияздаги гьарана гьес гIатIидал спорталъул тадбирал тIоритIизе квербакъеян. Гьединго Шамилица тIадчIей гьабуна шагьаразда цIалулел гIолилал ва росуцоял гъункизариялъул, цоцазулгун бухьен щулагьабиялъул суалалдаги.",
        "РайОНОялъул нухмалъулесул заместитель Ильяс ХIусеновас бицана тарбия-лъаялъул бутIаялда кIвар кьезе ккарал рахъазул. ЛъикIаб къимат кьуна Ругъелда школалъул цIалдохъабаз олимпиадабазда бихьизабулеб хIаракатчилъиялъе. Эбел-эмен ахIана лъималазул тарбия-лъаялде цIикIкIун кIвар кьезе. Баркала кьуна «Молодежь Шамильского района» гIуцIиялъе.",
        "Гьединабго магIнаялъул лъикIал кIалъаял рукIана Ругъелда школалъул директор МухIамад ТIайгибовасул ва мугIалим МухIамад ГъазимухIамадовасул.",
        "«Шамил районалъул гIолилал» гIуцIиялъул интеллектуалиял хIаязул жаваб кьолев МухIамадгIарифил хIаракаталдалъул гьенирго 8,9, 10,11 классазул цIалдохъабазда гьоркьоб тIобитIана брейн-ринг хIай . Исламалъул географиялъул, историялъул суалалаздаса гIуцIараб хIаялъулъ гъираялда гIахьаллъана школлъималги гьезул эбел-эменги. Залалда гIодорчIаралъуса байбихьул классазул лъималцин рукIана жаваб кьезе чIоларого. ЦIакъ чIагоял хIаяздаса хадуб тIоцебесеб бакI босана 10абилеб классалъ, кIиабилеб бакI щвана 8-абилеб классалъул цIалдохъабазе.",
        "Гьенибго «Шамил районалъул гIолилал» гIуцIиялъ чIорбутI биччаялъе хIажатабщинаб бугеб комплектги сайгъат гьабуна Ругъелда школалда гIуцIараб кружокалъе. Гьединго гьез баркалаялъул кагъталги сайгъаталги кьуна цIалулъ ва спорталъулъ тIокIлъи бихьизабурал цIалдохъабазе. Районалъул имамасул кодоса гьезул щивасе сайгъатлъун щвана «ЛъикIал тIабигIатазул ах» абураб къиматаб тIехьги.",
        "Имамасул малъиял",
        "Районалъул имам Сиражудин АхIмадовас РаббигIуль аваль моцIги баркун бицана гьелъул хиралъиялъул, киналго ахIана аварагасул гIумру, нух лъазабиялде.",
        "Щукру исламияб диналда, дунялалда бищун парахатго, эркенго дин гьабизе рес бугелъухъ. Баркала буго «Шамил районалъул гIолилал» гIуцIиялъул гIолохъабазе, щибго харж гьечIого гьабулеб гьаб кIудияб хIалтIиялъухъ. Квешлъи гьабурасе лъикIлъи гьабулаан нилъер аварагас. Нилъер гьелъие имамги сабруги гIолеб гьечIо. Квешлъи гьабурасе лъикIаб дугIа гьабе. ГIумруялда жаниб I8 соналъги цIалула светский лъай босулаго, щивав чияс лъабго сонниги кьезе ккола ахираталъе гIоло цIалиялъе. Росулъ рукIаго имам щула гьабе лъималазулъ. Адаб сундулъго букIине ккола. Ясал, кире кканиги сундулъго рукIа адаб цIунараллъун. ШаргIалда рекъон рукIа балагьаздаса цIуниялъе! Насфай гIадал жал тIиритIизарула нилъер тушбабаца, тушбабазе бокьухъе рукIунге! Вагьабиялгун дагIбадуге, гьездаса тIуре, гъалбацIалдаса гIадин. БацIцIадаб гIелму лъазабе, гIамал гьабе нилъго цIунизе…",
        "Тадбиралъул ахиралда кIалъалаго къелдерил бегавул ГьитIиномухIамад ГьитIиномухIамадовас баркала кьуна «Шамил районалъул гIолилал» гIуцIиялъе, малъа-хъвай гьабуна цIияб гIелалъе: - Жакъа нилъеда бихьулеб буго дунялалда бусурбабазда бугеб зулму. Нилъее кIудияб эркенлъи буго бокьухъе нилъерго диналда, магIишаталда рукIине. ЦIар бусурбанчиясул гIамал капурасул бугони нилъедеги рещтIуна долго балагьал. Эбел - эменги лъималазул тIалабалда рукIине ккола даимго.ГIицIго мугIалимзабазде рехун тезе бегьиларо тарбия-лъай кьеялъул хIалтIи.",
        "Гьединго бегавулас бицана жидерго росабазул гIолилазе санагIалъиялъе гьарурал спорталъул площадкабазул, гьабизе хIисабалде босаралъул.",
        "«Анайдай дун, гуродай,",
        "Гунзаридай, бетIердай?» )))",
        "Зайнабил рагIаби",
        "Кутакаб гьороца хъамураб гIадин, бекерун бачIана ЦIияб сон. ГIедегIугееее - йилан абураб жоги бичIчIичIо. БачIинищиланги гьикъичIо.",
        "Гьебго гьуй-чIваялъ хъамун арал гIадин ана щунго рукIарал гIодоркъоялги… ВахI, щибха алъул ккарабилан хIисаб гьабигун, тIанкIан ракIалде рачIана таксичагIи.",
        "РакIцин гурхIана дир эзда. ЗахIматаб хIалтIи букIун буго таксичагIазул.",
        "Таксичи вугоан хабаргIали",
        "ЦIияб сон тIаде щвезе цо къо хутIараб мехалъ, мандариналги жоги росун, ахирисеб хутIараб шагьи-гьараги бугин чвантинибилан, расги барахщичIого ахIана такси.",
        "Валлагь, цо минуталъги чIечIо гьев чиясул кIал буцIцIун. Гьес бицана, гьал къоялила кутакалда захIматал, щиб бихьилебали лъаларел, гьаб кIочон тараб бихьугегийилан жиб-жиб къоялъ Аллагьасе щукруги гьабун рукIине кколел къоял ругила.",
        "ВахI!? Нухда чIвараб цIералъищ, цIакъго гIемерал заказазищ, гьекъарал-мехтарал бихьиназищ гьедин дур дунялалдаса рокьи бичизабун бугеб, - илан, ракI унтун лъугьана дун. (ГьебсагIат, гьекъон тарулев чи вихьичIого щуго-анлъгониги сон ун батилилан пикраби сверана ботIролъ).",
        "КиргIаги, яц, дуда эл гьекъарал бихьинал рихьарал, - илан гIажаиблъана гьев, - цониги рекIинчIо гьекъарав бихьинчи таксиялда… (БитIараб бугоха, гьекъарал бихьиназе таксиялъухъ кьезе гIарац кисайилан гьабуна дица пикру). Гьекъарал руччабаз буго чара хвезабун. (Руччаби гIантал гьечIелъулха кинабго гьекъезейилан ккана дида ракIалде)))). Гьал къояз гьекъарай гурони килиентцин щвечIо. Цоялъ, гьаюраб къоялдаса нахъе жакъа къоялде щвезегIан кинабго жиндирго гIумруялъул бицана, цо гьитIинабгIаги хIужа гьоркьоб биччачIого. Цойгиялъ, якьадалъул гIамал-хасияталъул мекълъиялъул… Лъабабилелъ, кинго бичун унареб, кибалиго бугеб, лъабго нухалъ жиндицаго Амировасухъе нухги бахъун щун букIараб, рукъ базе ракьул…",
        "Цойги йикIун йиго тIубанго хIикматай.",
        "Машинаялда жание йортунги ячIун тIанкIан кьижун ккана цояй… Я унеб бакI лъаларо, я гьабилеб дарман лъаларо, лъабго сагIат бана йорчIизайизе кIоларого… Хадубги, хIалил зулмуялъ машинаяллдаса къватIиеги яхъинаюн цо хIобода язаюн тана… Цоцаца ккун, рортун инчIого рукIине, - йилан таксистасул хабарги лъугIана, дун рокъоеги щвана.",
        "Гьеб таксичиясул харбидаса хадуб, я макьу щвечIо, я квен эхебе инчIо (цодагьаб жо гурони), ЦIияб сонцин кин бачIарабали лъачIого бачIун батана, риччалъе ккун. Путинги берда цеве паркъанин ккола.",
        "Амма, букIаниги, дица хIукму къотIана, гьел руччаби нилъерал рукIун ратуларин. Гьел рукIун ратула инопланетянал – батIиял цIвабзаздаса рештIарал вакилзаби. Таксичиясда мехтунилан кканиги, цо тIадкъай тIубазабулел чагIи рукIун ратула дол. Долъ къвал бараб антенаги хIубийилан ккун буго ав пакъирасда…",
        "Цоги таксист – кIалбазар",
        "ВахI, ясал, нуж цIодорал гIадал жал рихьула. Щибха ккараб аб нилъер хIукуматалъул? Путинил заманги цо-кIиго соналдасан уна. Эсдаго цадахъ михъичги гетизавула. Гьеб мехалъ вачIуна нилъерго Амиров президентлъун ва букIина нилъер Алжаналъуб гIадаб гIумру…",
        "Цо-цо чагIазе жидедаго тIад хIатIал рацIунел чагIи гурони бетIерлъуда данде кколаро, - ян дица абигун, гьебги цIакъ рекIее гIечIо таксичиясе.",
        "Гьанже цIакъ гIемер ракъарал чагIи руго… Нижер мадугьалалъ чай гурони гьекъоларо... Гьаб мусорги нилъер бетIерасулги, гьесул васасулги буго аниб къватIазда щущан, - илан, гIемерал ахIмакъал гьесул харбазухъги гIенеккун, талихIалъ, щвана щолеб бакIалде.",
        "Гьанже ав, чехьчурад, вуго, кигIан хIаракат бахъаниги кIвечIила дуда хIукуматалде данде чIараб цо рагIи абизабизе, мунгоги правительствоялда хIалтIилей ятилила.",
        "БитIун тIаде ккана. Гьаб правительствоялъул рахъалдасан ракъаразе, - йилан, кколелда тIадеги таксичиясе анцIго гъурущги кьун, яхъана къватIий.",
        "Рокъое щвейгун кIодоэбелалда бицанаха таксичагIазул харбил. - Вай, дир яяяяяс – илан абуна гьелъ, - эл таксичагIи ишпионал рукIунилан рагIун букIана дида, ворегиха мун цIодорго йикIа. - ВахI– илан ккана нахъойги дида ракIалде. КIодоэбелалдацин лъалеб букIун буго… дида щайха щибго рагIичIеб?!",
        "Ишпионалги инопланетяналги цого чагIидай яги цадахъ рукIунел чагIидай? Вай, дида дандчIван рукIарал гIадамал щалдай? Йикъун ун йикIарайани, кинаб цIваялтIасандай нужехъ ялагьун йикIинаан?",
        "Воре, ясал, цIодорго рукIа, нагагь гьекъани, инопланетянал лъугьине рес буго… Яги ишпионаз рикъун ине…",
        "Аставпируллагь! Аллагьас цIунагиха!",
        "Дагьаб цебегIан дир лъай-хъвай ккана гьесул хъизан Узлипатгун ва яс ПатIиматгун. «Лебалав чи рагIулагури нужер рукъалъул бетIер»-ан дица махсаро гьабидал, лебаллъиги бахIарчилъиги гьанже лъиего хIажатги гьечIин, гьесул гьунаралги некIого тIалъиялдаги Афгъанистаналъул боркьараб корониве гьев витIараздаги кIочонги танин рекIекълъана гьел. Унголъунги чияр ракьалда дозул гIадатаб халкъ цIунун къеркьарал рагъухъаби-интернационалистазе пачалихъалъ гьабулеб я кIудияб кумек, я моралияб квербакъи дида бихьулеб гьечIо. Социалияб ритIухълъи гьечIолъи. ТIекълъи. КIочон тарав багьадурасул чорхол сахлъи гьечIолъиялъ ккечIо дун, мухбиралъулги гьесулги лъай-хъвай. Узлипатицаги бицана, ракIалдещвеяз Сурхай цIакъ къварилъахъдулин. БокьичIо ругънаде цIам щвазе, битIараб бицани. Хъизамалъул чагIазе дос рицарал ракIалдещвеяздасан, архивалдасан байбихьана макъала хъвазе. Гьелъиеян абуни, гьаб ВатIан цIунулезул ва Афгъаналъул рагъул гIахьалчагIазул байрамкъояз биччалеб газеталда Сурхай лъидасаго цIакъ мустахIикъав вукIин бицуна гьаб шапакъатазул сияхIалъ:",
        "20 июнь I985 сон- «За отвагу» медаль",
        "21 март 1986 сон- «БагIараб цIва» орден",
        "СССРалъул Верховный Советалъул Президиумалъул грамота.",
        "15 май 1988 сон- «Рагъухъан-интернационалистасе баркалагун Афгъанистаналъул халкъ» медаль.",
        "28 январь 1988 сон- «СССРалъул яргъилал къуватаз-70 сон тIубаялде» медаль.",
        "Сурхайил эмен армиялде гьев иналдего чанго соналъ цевехун вукIана. КIудияв вац АсхIабгIали I980 соналъ уна армиялде хъулухъ гьабизе. ГIорутIе гочун гьениб балеб минаялъул ургъел, тIолабго гьабулеб хIалтIи Сурхайиде ккола. Гьеб бан лъугIараб I983 соналъул октябралда гьевги уна Советияб Армиялде.",
        "Микьго классалъул лъай бугев НурмухIамадовасе бигьалъичIо ярагъ ва къуватаб техника лъазабизе. Рагъулаб хъулухъалде ахIилелде Сурхай гугариялде машгъуллъулев вукIуна, Харахьи участкаялда къецазда цо нухалда тIоцебесеб бакIцин ккун букIун буго. Гьединаб, магIарулаз абухъе, къамартIаб черх букIиналъ кIудияб кумек гьабун буго гьесие къохIехьезе. КIиго соналда дагьабищха гьеб хIехьезе, багьадурлъи бихьизабизе ккун батилеб?",
        "Цо нухалъ душманаз гьабун батараб вахIшилъи гIумруялъго кIоченаро-ян бицунеб буго жиндирго ракIалдещвеязда Сурхайица. Ротнияс буюрухъ кьуна Кишлак (росу) сверун кквезе, гьениса душманал тIуризаризе. Бицана гьез гIадамазда зулму-хIал гьабулеб бугилан. Батизеги батана. ТIоцебесебго рукъалъул къадазда нахъасан кьвагьулеб букIана нижеде. Халатккун кIвечIо гьезда дандечIей гьабизе. Гьениб батана яргъил склад, гIадамазухъа бахъараб давла. Щугояв чIван ватана гьез, руччаби-лъимал ругоан лъукъ-лъукъун. Гьелде щвезегIан рекIелъ цо кIудияб ццимги букIинчIо душманаздехун. ГIолохъабаз бицунаан гьез квешлъиялъул, нагагьлъун нилъеразул чи жидехъе щвани, рахIму гьабунгутIиялъул. Амма жидеразего гьедин, фашистаз гIадин, гIакъуба кьолеб батилин божун вукIинчIо. Божизавуна Сурхай цогидал лъугьа-бахъиназги. КIиабилеб сон букIана интернационалияб налъи тIубазабулаго. Сурхай гъорлъ вугеб гьитIинабго къокъаялъе кьун букIуна буюрухъ Пакистаналдаса яргъил цIун бачIунеб караваналъе нух къазе. Сурхай тана, лъикIаланго цевехунги вачун, гъоркьчIел гьабизе.",
        "Воре, кьижун ккезе гурин, Саша-ян буюрана командирас, кьурабазда гьоркьов гьев вахчун вугеб куцалъул мухIканго халги гьабун,-тIоцересел гранатаби караваналъул рачIалде риччай, нахъ руссун ине тезе бегьуларо гьел, рихха-хочи ккарабго речIаризабизе дурго «агеэс».",
        "Ургъел ккоге, Игорь Васильевич, кинабго тIубазабила,-ян Сурхай, щаялиго ротаялъул командирасдехун инсул цIарги абун кIалъана. Ветровасда гьеб бичIчIана магIарулас жиндиргун къо-мех лъикI гьабулеб бугеб гIадин. ГIадатлъун батухъе, постазе яги гъоркьчIел гьабизе унезда тIокIцIарал абун толаан. Гьедин Сурхайидаги командирас кIиабизеги «Кинабго лъикI букIина, Саша»,-ян абун тана.",
        "Бищунго рахIат хвараб жо батана гьедин халккун чIей. РакIалде кколаан, сордо рогьине заман щолеб бугилан, балагьидал, анцIгоги тIубан батулароан. Къаси сагIат анцIила кIиго тIубараб гIадаб мехалда бачIана караван. ЛъикIаланго чагIиги ругоан гьелда цадахъ. Буюрухъ кьовухъе тIоцебесеб граната щвезабуна гьелъул рачIалда, хадуб биччана лъеберабго граната. Ккана цо лахIзат анилан. Дун вугеб рахъалде кьвагьдезе журана душманал. Хех гьабун ярагъ бакIаризе лъугьана. Гьебги босун векерана нижерго къокъаялъухъе. Хадуб афгъанистаналъулазул батальоналде гъорлъе журана ниж. Цадахъ нахъ чIвана караваналъе кумекалъе рачIарал душманал. Ярагъ бакIаризе дагьалъ рукIнилъа эхеде ворхарав Сурхайил квегIаб гъеж душманасул гуллица борлъула гьеб сордоялъ. Лъукъун вукIин гьесда лъала гIицIго гьалмагъзабазухъе щун хадуб. Радал балагьилалде караваналъулаз рехун тун батула 48 автомат, 8 кIудияб калибралъул пулемет, 6 гранатомет. Гьеб букIана Сурхайица риччарал гранатазул хIасил. НурмухIамадовасул гьеб гьунар кIодо гьабуна I985соналъул январалда «ХIинкъи гьечIолъиялъе гIоло» медальги кьун. Гьебго соналъул маялда каранда гьебги бан, гIагараб росулъе тIадвуссуна Сурхай. Ва гьесда ракIалдецин ккун букIинчIо жиндие цойги рагъулаб шапакъат битIун бачIинилан.",
        "Рагъ лъугIун санал ун хадурги ратула шапакъатазда бахIарзал. Гьелъухъего, лъагIалидасан валагьана, цойги шапакъаталъ- «БагIараб цIва» орденалъ нилъер Сурхайги. Иш ккун буго Кандагар провинциялда. Боркьараб рагъ букIана гьениб душманазулгун, гьезул кIикъогояв асир гьавуна, гьедигIаналго чIванги ратила. Сурхайидаса дагьавго довегIан кьвагьдолев вукIана рагъулав гьалмагъ Веселов. Циндаго кьвагьана гьениб аскIоб граната. Сурхай вортана гьалмагъасухъе. Гьалмагъасул кIиябго бох лъукъун батана. Гьевги мугъзада рекIинавун кIиясулго ярагъги баччун хIалицаго гIадин векерулев вукIана НурмухIамадов. КIинусго метр тараб мехалъ Сурхайил жиндирго бохги лъукъана. Гьес жеги нусго метралъ хъамуна гьалмагъ. Хвасар гьабуна гьесул гIумру. Гьеле гьеб багьадурлъи рикIкIун буго доб орденалъе мустахIикълъараб бахIарчилъун.",
        "Гьеле гьединал бахIарчиял ишазул багьадурасул мисалалда куцазе хIажат ругоан жакъа дол «ХъахIилаб китилан», «Сасараб рукъилан» цIар тарал, чIвай-хъвеялде, жалго жидецаго къотI-къотIун сакъат гьариялде гьесизарулел хIаяз кIотинарурал гIолилал, лъимал.",
        "Гьале гьав Сурхай гIадал рукIине кколин магIарул васалилан малъизе хIажат буго школалда-мугIалимаз. Рокъоб-умумуз. ТIалъиялъ кIодо гьаризе хIажат бугоан гьев кIочон тарав бахIарчи гIадал, анцI-анцI, нус-нус ватIаналъул васал. ВатIаналъе ритIухъал, гьелъие гIоло рухI кьезе хIадурал. Сурхайида, ва гьев гьоркьов ккун тIолалго районцоял-афганцазда араб байрамги баркулаго, щулияб сахлъиги баракатаб гIумруги гьезие гьарулаго, лъугIизе толеб буго дирго хъвай-хъвагIайги.",
        "Ф. МухIамадова.",
        "Гьенир гIахьаллъана СагIид-Афандиясул вас, Дагъистаналъул теологияб институталъул ректор ГIабдула-хIажи Ацаев, муфтияталъул мугIрузул районалда вугев вакил ХIасан МухIамадов, районалъул имам МухIамад ХIамзатов, Къелеса гIалимчи ГIусманхIажи ГьитIинамухIамадов, ТIидиса гIалимчи МухIамад ГIабдурахIманов ва цогидал.",
        "Мажлис рагьана ва нухда бачана районалъул имам М.ХIамзатовас.",
        "ТIоцеве кIалъарав М.ГIабдурахIмановас КIудиясул гIумруялъул мисалаздалъун бицана сунде тIарикъат хIалтIизабиялъ нилъ ахIулелали, кинаб хьвада-чIвади муридасул букIине кколебали. Мажлисалъул гIахьалчагIи ахIана цоцадехун гьуинлъи, вацлъи щула гьабиялде, машаихзабаздехун ва хасго СагIид Афандияс изну кьун тарал устарзабаздехун рокьи цIикIкIинабиялде, гьел машаихзабаз малъаралда нахърилълъиналде.",
        "Дагъистаналъул муфтияталъул мугIрузул районалда вугев вакил ХIасан МухIамадовас жиндирго вагIза-насихIат байбихьана СагIид -Афандиясул баракат-шапагIат мажлисалда гIахьаллъаразе ва тIолабго Дагъистаналъего гьариялдалъун. Хадубго гьес баян гьабуна кинал тIабигIатал муридасулъ рукIине кколелали: - Аллагьасе гьабулеб тIагIат-гIибадат букIине ккола инсанасда живго жиндаго гIодовегIанавлъун, Аллагьасдалъун гурони жиндир щибго гьунар-бажари гьечIевлъун вихьун. Гьедин гьечIони , бихьизе гIибадаталъул сурат букIаниги, долда гIибадатин абулеб гьечIо, гьеб сверулеб буго, жиб сабаблъун нилъ мунагьалъулъе кколеб гIасилъиялде. Лагъасдаса мунагь ккейги, Аллагьасул кIудиял хIикматаздасан цояб буго. Щай абуни, мунагьалъулъе ккарав лагъ тавбу гьабун, ракI бекун доб гIасилъиги тун Аллагьасде вуссине. Гьедин тавбуялдалъун лагъ Аллагьасде вуссиндал, Аллагьас гьесул мунагьал чурулила, хIатта лъикIлъиялдегицин, гIибадатлъун сверизарулила.",
        "Хадубги жиндирго вагIзаялда ХIасаница рицана муридас устарасда аскIор цIунизе кколел адабазул, загьир гьабуна устарасда аскIор рукIун щолелдасаги цIикIкIун баракатги пайдаги рикIкIадги вукIун, устарас малъухъеги хьвадун вугев муридасе щолилан абураб пикруги.",
        "Щивав гIалимчиясул кIалъаялда гьоркьоб районалъул имамас М. ХIамзаевасул тIехьалдасан цIалулел рукIана СагIид Афандиясул гIумруялдасан цо-цо лъугьа-бахъинал. ХIотода росдал имам МухIамад ГьитIинамухIамадовас цIалулел рукIана, чан нухалъ рагIаниги жанисан гIелму босун хIал кIоларел, устарас назмабаздалъун муридзабазе гьарурал малъа-хъваял, насихIатал.",
        "Къелеса гIалимчи ГIусманхIажи ГьитIинамухIамадовас жиндирго кIалъаялда мажлисалда данделъаразул кIвар буссинабуна районалда тIоритIулел исламиял мажлисазул бугеб кIваралде:",
        "Нилъеда бихьулеб буго диналда жанир ругел рикьалаби. Муса аварагасул дин гьабулел рикьун руго 71 бутIаялде, ГIиса аварагасул дин гьабулел рикьун руго 72 бутIаялде, нилъер диналъулъги руго гIемерал рикьалаби. Гьезул къадар бахуна 73-де. Рикьалаби гIемерлъиялъ нилъ рачунеб бакI бихьулеб буго, питнабазде, чIвай-хъвеялде ва цогидабги сурукъабщиналде. Нилъее гьаб ва цогидалги мажлисал районалда рикьалаби раккунгутIиялъе сабаблъун руго. ГIалимзабаз хIаракат бахъулеб буго хIакъикъияб диналъул бичIчIи халкъалда жаниб лъезе. Жакъа изну кьун буго бокьухъе дин гьабизе, малъизе, бичIчIизабизе. Дица гIелму тIалаб гьабулеб заманаялъ гьадинал ресал рукIинчIо, гIурул рагIалда гIадамаз тIад какал разе лъурал гамчIалцин нахъе рехун толареб заман букIана. Устарзабазухъе хьвадиги балъго гурони букIинчIо.",
        "Ниж цо нухалъ зияраталъ щвана Узбекистаналде.Гьеб буго цо заманалда унго-унголъунги исламалъул центрлъун букIараб ракь. Жакъа къоялда гьениб как ахIулеб гьаракьцин рагIуларо. Дин тIубанго гьукъун буго, диналъулъ ккарал рикьалаби сабаблъун халкъалда гьоркьор питнаби гIемерлъизе лъугьун. Жакъа нилъер Дагъистаналъул ракьалда бацIцIадаб дин цIунун хутIиялъе аслияб сабалъун нилъер машаихзаби руго.",
        "Хадубго ГIусман-хIажияс бицана ахирзаманаялда диналъе бищунго хIинкъи цIикIк1араблъун бугеб вагьабияталъул рикьи кисан баккарабали, гьелъул байбихьи лъурав щив вукIаравалиги. Гьединго аварагасул хIадисаздалъун бицана рикьалаби гIемерлъидал, цIикIкIарасеб бутIа бусурбабаз гьабулеб диналда къагIида кквезе ккеялъулги.",
        "Жиндирго кIалъаялъул ахиралдаги ГIусманхIажияс бицана СагIид-Афандияс Дагъистаналда рекъел цIуниялъе ва дин цIилъиялъе лъураб бергьун кIудияб бутIаялъул.",
        "-Гьаб район буго гIемерал машаихзаби жанисан рахъараб, цIакъ баракатаб ракь. СагIид Афандияс абулаан жиндир умумулги гьанисан рукIанин абулилан, -ин байбихьана жиндирго кIалъай СагIид Афандиясул вас ГIабдула-хIажица, нилъер районалда рахъанщинал машаихзабазул цIаралги рехсолаго. -Сайпула къадияс хъвалеб буго, Аллагьасе цо лагъ вокьидал гьесулъ цо гьайат, берцинлъи лъолила, гьесдехун гIадамазул рокьиги бижизабулила. Гьев чи хан гьечIони, ханзаби гьесул рагьде рачIинарулила,гьев чи бечедав гьечIониги бечедалги гьесухъе рачунила,гьев гъачагъ гьечIониги гъачагъалги гьесухъе рачунила абун. Гьелъул магIна буго –лагъ жиндир БетIергьанасе мутIигIлъани, БетIергьанас гьев чиясе нахъияб кинабго махлукъ мутIигI гьабулин абураб. Гьедин, халкъалъул рекIелъ рокьи лъун букIана Аллагьас СагIид Афандиясдехун, мутIигI гьарун рукIана гьесие цогидаб махлукъги. Гьебги букIана Аллагьас гьесие кьураб карамат. СагIид Афандиясухъе вачIун вуго цо дарги миллаталъул кIудияв гIалимчи ва абун буго мун устар ватани дида цохIониги дур карамат бихьизабейин абун. КIудияс абун буго: «Дун вуго гIелмуги дагьав, гIумруго вехьлъудаги арав чи. Мун гIадав кIудияв гIалимчи Аллагьас дида цеве вачин- гьеб гIоларищ дуе дидасан карамат?»- абун.",
        "Нилъер КIудияс кIвар кьолаан лъималазда гIелму малъиялде, гьезда гьитIинго исламалъул берцинлъи бихьизабиялде. Нилъеца гьитIинго лъимералда жаниб бацIцIадаб исламияб дин бокьиги, гIалимзаби рокьиги, аварагасул ирсилал –машаихзабиги рокьиги лъечIони, нилъеда, гьел кIудиял гIедал, гьезда жаниб лъезе кIоларо. Гьезда жаниб цогидаз лъун батула жидерго программа, гьел ккун ратула мекъаб нухде. Гьединлъидал, гъвет1 хьопода букIаго кьурейин абулеб умумузул абиялда нахъги рилълъун, лъималазе гьитIинго тарбия кьеялде буссинабе аслияб кIвар!",
        "Баракатаб мажлисалъе ахир лъуна СагIид-Афандиясе цадахъаб дугIа гьабиялдалъун.",
        "Саламатал гIадинал чагIи рукIуна гьал гIадамал… хIакимлъи щвезегIан.",
        "Гьабулеб бицунеб жоялдаги нур букIуна, битIараб-тIекъабги бичIчIулеб гIадин букIуна, гьереси-рекIкIги нилъедаго гIадин рихун букIуна, рищватчагIиги чIвазегIанги рокьуларо…  Бадиреги ралагьун, ракI рагьараб хабарги бицун бажарула.",
        "Нужер иш лъаларо, дида жеги дандчIвачIо жиндирго ракIалда бугеб жо гIадамазда бицине кагъатги цебе ккун вахъунев гIадатияв чи. РакIалда бугеб жо бицине кагъат щибизеха? Кагъат къваригIуна ракIалдаго гьечIел жал рицун гIадамал гуккизе цере рахъунел хIакимзабазе. Гьебги жинцаго хъварабгIаги букIунебани… Цо лъицаялиго хъван къачIа-кIатIан бачIуна, бетIергьанчихвад.",
        "Дов хIакимчиги цодагьаб цебегIан гIадатияв саламатав вукIарав чилъидал… Щайдай дол хисулел? ХIакимлъун тун чан къоялдаса, сагIаталдаса, минуталдасандай дов хиса-сверун лъугьунев?",
        "Руго хисуларелги. Цереги рукIана. Цере гIемер рукIана. Гьанже къанагIат гурони гьечIо. Амма, руго. ГIемерисел хисулаха, гьаюрай эбелалдацин лъалареб хIалалъ. Гьел хисуларел хIакимзаби наслабаз-наслабахъе кьун, халкъалъ мисалалъе рачунел хутIула ва гьез жидехъго букIараб ресаздаса пайдаги босун халкъалъе гьабураб лъикIлъи лъидаго кIочон толаро. Амма эзул гIумру бигьаяб букIунаро. РахIатабги букIунаро. СанагIатабги букIунаро.",
        "Гьанже ругел гIемерисел хIакимзаби руго «гIор щун букIаго цIул бахъулел», «хадув хварав хадув вукъилилан» ругел чагIи.",
        "Гьезда гIайиб гьечIогоги батизе бегьула. ХIакимлъуде ккезегIан, гIезегIан гIадамалги ричIчIулел, гьезул проблемабиги лъалел, ракI унтун гьезие кумек гьабизейиланги къеркьолел, саламатал гIадал чагIи рукIуна гьел. Ва, гьале гури дов нилъее къваригIун вукIарав цевехъанилан лъола цо хIакимлъуда. Нилъго гIадав гIадатав чи вугила, хьулазул лъорги цIун, гIадамалги рукIуна асул кIалдире ралагьун…",
        "ВачIунаха… ЦIияв шоферас бачунеб цIияб машинаялда, цIияб костюмалда гъоркьан цIиял хьиталги кенчIезарун, каранчвантиниса цIиял цIоробералги рахъун, чанго тIамачги цебе ккун, ракIалдаго гьечIел, живгоги жеги хадур гъечIел, амма гIассиго «гIакъилал» рагIаби цIалула, цIияв замас хъварал. Гьа, гьанже ана ав нилъедасайилан, рукIаралго хьулалги хIорлъун, гIадамалги руссуна рокъоре.",
        "Щай аб гьадигIан берцинго бачIине букIараб жо додин ккараб? Щайгурогоха, гьав бетIерчIахъад ккана санагIалъабазул цIураб гохIде. Гьанже дол цойгидазеги сагIалъаби гьарейилан ав лъугьани, жинго гьадигIан санагIатаб бакIалдаса махIрумлъиялда хIинкъиги буго. Гьединлъидал гьас хIукму гьабула (гьале доб аслияб, яхIалъ къо хIехьолареб бакI), кIварабщинаб жо гьабизе гьаб тамахаб бакIалда гIемераб мехалъ хутIизе.",
        "«ХIур тамахалъуб бегула хIама» - йилан кици буго магIарулазул. Ал нилъер хIакимзабиги ругоха «хIур тамахалъуб регун», кагътидаса чияр гьерсалги нилъее цIалун.",
        "ВахI, азул «тухум» цого бугодайилан, санагIат гьечIеб суал бачIана гьанже…",
        "Нухалги мехалги",
        "СогIаб ХIаригабурлъи",
        "Гумбет мухъалда хIалтIулеб нухлул хIалтIухъабазул « Гумбетовское ДЭП № 10» ОАОялъул нухмалъулев ГIалимчилав ГIалимчилаевас бицана, Гендерил тоннель къаралдаса ХIарисан хьвадулел машинабазул къадар цIакъго цIикIкIанилан. ХIакъикъаталдаги гIемерисел магIарул районазде гьанже ХIарисан хьвадизе байбихьана. Амма заман хасалиде гIунтIулеб бугелъул, гьеб нухлул кьвари сапаралъ рахъаразда лъачIого хутIулеб гьечIо.",
        "Гьедин къо ккарал нухлулал гIемер рукIуна ХIаригабурлъухъ. Чанги чи гIуниялдаса хвасарлъана, гьениб бараб минаялъур рахчизе щун, гьеб сабабалъе ккун. Нухлул хIалтIухъан вукIуна гьенив кидаго, хIажаталъубе бачине хасаб техникаги чIезабун букIуна. ИсаналъизегIан гьеб минаялъубе ток бачине рес ккун букIинчIо. Гьенисан аскIосан газил рогIрал лъурал «Газпромалъул» хIалтIухъабаз ва цоги сахаватчагIаз квербакъун, гьанже токги бачун буго гьеб нухлулал хвасар гьарулеб ригьнибе. «Унтарасе - гIанса, гIунулесе - чу» кколин хIакъикъияб рагIиян хъвана ГIумар-хIажи Шахтамановас. Нухлуласе чуги, гIансаги, хинлъиги, канлъиги кьолеб мина буго ХIаригабурлъул тIогьиб.",
        "Инарал Ермоловасул (Ярмул) рагъулаб къагIида букIана, гIатIиракьалдасаги тIезарун, магIарулал ракъуца хвезаризе кколилан абураб. Гьединабго блокада ургъун букIана Наполеоница Англиялда дандеги, гьезул чIинкIиллъиги сверун ккун. Ермолов Кавказалда бергьинчIо. Гьес гьелегьинабуна бащдаб гIасруялъ гьалдараб кьалул кор. Гьанжеги магIарулазда чIерги мичIчIги квинабизе бокьарал лъугIун гьечIеб гIадаб хIисаб буго.",
        "Шамил имамасул пачалихъалда кIвана МагIарухъа щолеб бачIиналъ, цIамуца, магIишаталъ МагIаруллъи хIебтIизе. Хурзал рекьизе кIочон тарал магIарулазда жакъа гьаб сверункквей хIехьезе кIвей щакаб буго. XX гIасруялъул байбихьуда Бузнасан гьоко-чу унеб нух бахъана нилъер умумуз. Гьеб цIигьабизе ккеялъул суалги борхулеб буго жамгIиял идарабаз. Цоги нух букIана нилъер умумул хьвадулеб – ШишиликI магIардасан (ГьаракIунисан). Генур гьарулел «хасал тадбирал» халалъидал, гьенисанги хьвадулел рукIана магIарулал. Дагъистаналъул ЖамгIияб палатаялъул бетIер ХIамзат ХIамзатовасги бахъана Жунгуталдаса Хьаргабибе нух, гьеб проекталда тIад гIемераб гIарацги харж гьабуна. Гьебги рехун тун буго.",
        "ГьечIищха магIарулазе тIокIаб дарман, хважалмахьисез речIчIичIого, хьвадизе рес кьолеб? Ялъуни, гьезие донорлъи гьабизе тIаде босунищ нилъеца бугеб? Хасаб операция тIобитIизе тоннель рагьиялъул квалквалго букIунадай? Политикияб хIукму гуродай Гендерил тоннель къай? Эхебе нух гьечIел чагIийищ ругел гьаб пачалихъалъул тIалъиялда? Гьениб хIалтIи гIуцIулезе гIемерал «меседил ханалги» гьарун, ахиркъадги рагьун букIана Гендерил тоннель. Гьава къотIулеб гIадин, гьеб къан чIезабун буго нахъеги пачалихъалъ.",
        "Эхебеги эхедеги нух батагиха. Кьодул сакги тIун, кьурулъ кидалъагIан магIарулал рукIинел?",
        "Бакълъулазул басма – бакълъулазул тарих",
        "«Гумбет» газеталъ 65 сон тIубаялде",
        "Бакълъулазул гIумрудул матIу",
        "Гумбет районалда газета къватIибе биччазе байбихьаралдаса 65 сон тIубаялда хурхун, церегосел газетаздаса цо-цо кIвар бугел къокъал материалал рахъизе байбихьун буго нижеца. Жакъасеб номералда лъолел руго, районалъул газеталъул тIоцебесеб номер къватIибе биччалаго, редакторлъун хIалтIарав ЦIумада районалъул Лъондодаса АсхIаб Кировасдасан байбихьун, гьесда хадусел цо-цо редакторзабазул, гьезул захIматалъулаб хIаракатчилъиялъул хIакъалъулъ баянал. Гьединал къокъал баянал райгазеталда киналго редакторзабазул хIакъалъулъ рахъизе руго.",
        "Редколлегия",
        "АсхIаб Киров",
        "«Гумбеталъул колхозчи» газеталъул тIоцевесев редактор",
        "Гумбет районалда газеталъул тIоцебесеб номер къватIибе ана 1952 соналъул тIоцебесеб январалда. Гьелъул редакторлъун вукIана ЦIумада районалъул Лъондода росулъа АсхIаб Киров.",
        "АсхIаб вукIана редакциялда хIалтIул хIалбихьи щварав чи. ЦIумада районалъул Лъондода росдал Советалда секретарасул хъулухъалдаса гьев вачана гьеб районалъул газеталъул редакциялда корректорлъун, хадув литературияв хIалтIухъанлъун. КIудияб ВатIанияб рагъул кор боркьараб 1942 соналда тIамуна ЦIумада районалъул «Колхозчи» газеталъул редакторлъун.",
        "Бажари бугев гIуцIарухъан хIисабалда АсхIаб Гумбеталде витIана ва «Гумбеталъул колхозчи» газеталъул редакторлъун хIалтIана 1952 соналдаса 1955 соналъул октябралде щвезегIан. МагIаруласда рекъараб хьвада-чIвадиялдалъун, ритIухълъиялъе гIоло къеркьеялдалъун, хIалтIуде ва гIадамазде бугеб рокьиялдалъун, жиндирго хIакъалъулъ лъикIаб пикру тана гьес Гумбет районалда. 1955 соналъул октябрь моцIалда гьев Гумбеталдаса гIагараб ЦIумада районалде ана ва, 1966 соналда мустахIикъаб хIухьбахъиялде инегIан, гьесул гIумру бухьараб букIана гьеб мухъалъул газетагун.",
        "МухIамадзагьид ГIабдулатIипов",
        "БетIерав редактор - «Кавказ цIуниялъе гIоло» медалалъул кавалер",
        "1957 соналъул октябрь моцIалдаса 1960 соналъул июнь моцIалде щвезегIан «Гумбеталъул колхозчи» газеталъул редакторлъун хIалтIана ТIад Инхо росулъа МухIамадзагьид ГIабдулатIипов.",
        "ТIад Инхо, Гъоркь Инхо школазда цIалана МухIамадзагьид. 1953 соналда лъугIизабуна Дагъистаналъул областалъулаб кIиго сонилаб партшкола.",
        "ГIемерал хъулухъазда хIалтIана гьев ва кибго бажари бихьизабуна. Цадахъ хIалтIулезе гIакълу кьолев, яхI-намус бугев, гIуцIарухъанлъиялъулаб хIалтIи махщалида бачунев чи вукIана ГIабдулатIипов. Гьев хIалтIана гIагараб ТIад Инхо, гьединго ЦIунди-Щабдухъ росабазул колхозазул бухгалтерлъун, партиялъул Гумбет райкомалъул инструкторлъун, Гъоркь Инхо, ТIад Инхо школазда учительлъун ва цогидалги бакIазда.",
        "ГIабдулатIиповасе щвана «КIудияб ВатIанияб рагъул соназда багьадураб захIматалъе гIоло», «Кавказ цIуниялъе гIоло» медалал ва цогидал шапакъатал.",
        "Аралда таманча речIчIани…",
        "ХIарисан гIумрудул нух бахъи",
        "Щиб хъвалеб букIараб 1953 – 1956 соназда «Гумбеталъул колхозчи» газеталда",
        "ГIолохъанав врач",
        "ГIемер заман гьечIо гIолохъанав врач Рашид ГIумаханов нилъер районалде вачIаралдаса нахъе. Гьев вачIинегIан больницаялда унтарал гIадамал сахлъизариялъе гьабулеб хъулухъ гIей гьечIеб букIана. Унтарал гIадамазе операциял гьарун сахгьари гIуцIун букIинчIо.",
        "ГIумахановасул хIаракаталдалъун больницаялъул рукъзал берцинго къачIана. Унтарал гIадамал сахгьариялъе гьабулеб хъулухъ лъикIлъизабуна, ва, гьел операциял гьарун, сахгьари гIуцIана. 11 моцIалда жаниб 37 чиясе гьарурал операцияздаса хадуб киналго сахлъана.",
        "А. ГIалиев",
        "Спорталъе - цIияб байдан",
        "Данухъ анкьгосонил школалда учительзабазул ва цIалдохъабазул къуваталдалъун 24 марталдаса тIоцебесеб апрелалде щвезегIан школалда 10 метр гIеблъи ва 50 метр халалъиялда бугеб спорталъулаб байдан гьабуна. ТIоцебесеб маялде щвезегIан гьеб байдан дагьабги гIатIид гьабизе тIадеги босун буго.",
        "ГI. МухIамадов",
        "Росулъе лъим бахъана",
        "Гумбет районалъул ТIад Инхо росулъе лъим гьечIолъиялдалъун, росдал гIадамазе хIажатазе ва боцIуе гьекъезеги лъел рахъалъан кIудияб къварилъи букIана.",
        "Гьеб къварилъи хIисабалдеги босун, Молотовасул цIаралда бугеб колхозалъул правлениялъ хIукму гьабуна росулъе гIадамазе цIезе ва боцIуе гьекъезе лъим бахъизе. Гьеб хIалтIи жигарчилъиялда гьабуна колхозалъул председатель М-с. ГIамирудиновас, байбихьул парторганизациялъул секретарь М. ГIалиевас, росдал советалъул секретарь М. СагIидовас ва колхозчи М. ГIабдукъадировас.",
        "Гьанже росулъе бачIунеб буго цIикIкIараб къадаралда лъикIаб лъим. Гьелъ рес кьолеб буго, гIадамазе цIезе ва боцIуца гьекъезе гуребги, колхозалъулгун колхозчагIазул ахал лъалъазеги.",
        "М. ГIабасов",
        "Районазда гьоркьосеб цIияб нух рагьана",
        "1951 соналда Гумбет райисполкомалъулгин КПССалъул райкомалъул бюроялъ хIукму гьабун букIана нилъер районалда ХIаригабурлъи магIардасан Казбек районалде машина хьвадулеб шагьранух бахъизе.",
        "Гьеб нух бахъизегIан нилъер районалдасан хъутабазде колхозалъул машинаби хьвадизе кколаан, Буйнакскиялдасан сверун, кIиго сордо-къоялдаса цIикIкIун заман нухабги бан, гьединго цIикIкIараб захIмалъи букIана цогидаб транспорт хьвадиялъе ва хъутаналдаса тIощел ва цоги хIажатаб къайи баччиялъеги.",
        "Гьеб нух бахъиялъул кIвар буголъи жидеда бичIчIарал нилъер районалъул захIматчагIи цIикIкIараб гъирачилъиялда хIалтIана гьеб нух бахъиялда тIад ва гьеб бахъун рагIалде бахъинабуна. Гьеб цIияб нухдасан 28 сентябралъ тIоцебе хъутаналдасан магIарухъе бачIана Тельманил цIаралда бугеб колхозалъул автомашина. Гьеб хъарпузазул цIун бачIунеб машинаялъ Хасавюрталдасан нилъер районалде щвезе нухаб бараб заман ккола 4 сагIатгин 30 минут.",
        "ЦIияб нух рагьи ккола нилъер районалъул колхозчагIазе ва гьединго Болъихъ, ГIахьвахъ, ЦIумада, Хунзахъ районазул колхозчагIиги гъутабазде нахъе хьвадиялъе ва къайи баччиялъе цIакъго цIикIкIараб бигьалъилъун.",
        "М. МухIамадов",
        "Клуб балеб буго",
        "Гумбет районалъул Гъоркь Инхо росулъ Сталинил цIаралда бугеб росдал магIишаталъул артелалъул членаз клуб балеб буго. Клуб баялъе нухмалъи гьабулеб буго коммунист М. Идрисовас.",
        "Клуб балез тIаде босун буго гьеб къокъал болжалазда бан лъугIизабизе.",
        "М. ГIалиев",
        "Гьал къоязда «Дагестан без сирот» гIуцIиялъул нухмалъулей Раисат ГIусмановалъ МахIачхъала бакьулъ бугеб рестораналде ракIарун рукIана ригь бекаралги гIолохъаналги руччаби.",
        "КIияздаго гьоркьоб тIобитIана «А, ну-ка, девушки» абураб конкурс. Гьезул бищун кIудиялъул гIумрудул сонал ругоан 94-ялде рахун. Бищун гьитIиналъул – 2I сон.",
        "Амма кечI ахIизеги, кьурдизеги, кицабигун бицанкIаби рицинеги, шарикал понцIозеги гIолохъаназдаса къурал гьечIоан кIудияб ригьалъул руччабиги.",
        "Гьедин жюриялъ тIоцебесеб бакI кьуна МахIачхъалаялъул 9 абилеб гимназиялъул мугIалим, ЧIохъа Аминат Мусаевалъе. Жюриялъе хасго рек1ее г1уна артисталъ г1адин гьелъ ахиралда рик1к1араб дикломация.",
        "Гьединго тадбиралъул ахиралда Раисат ГIусмановалъгун цо-цо спонсораз руччабазул щиялъе сайгъат гьаруна къиматал шапакъатал. Конкурсалда г1ахьалллъич1ел гьалбалги сайгъатал щвеч1ого нахъе инч1о гьениса. Масала, гьезие кьуна Раисат Г1усмановалъ Мах1ачхъалалда рагьараб социалияб гостиницаялда г1умру гьабулел ясаз рукъарал жал - хьаг-къоно кколел квердаххелал, квен гьабулелъул цере рухьунел фартукал ва цогидаб.",
        "Цо кинабалиго 20-30 соналъ цебе, нилъеда цебе чIезабизецин кIолароан, дунялалъул киб бакIалда нилъ ругониги, бокьарав чиясулгун хурхен нилъер чвантиниб букIунилан абураб жо. ЦIакъ хехго ккуна нилъ аб тIолгодунялалъул гьиналъ. Алдаса рорчIизе кIвейги щакаб жо буго. Гьабилеб дарман щиб?",
        "Ккун рукIахайилан тезеги бегьилаан, алъ нилъер бащдаб гIумру бахъун унеб гьечIебани. Гьаб гордунисан баккун гьимун, доб гордунисан баккун жирун, берцинал бакъанал рачун, гIажаибго берцинал тIабигIаталъул суратал цере рехун, йорчIамийилан цояв, яхъарайищилан цойгияй, ма гьаб кофе гьекъейилан лъабабилей, дуе кьолареб жо кIваричIила, долларазул цIурал машинаби, меседилъ ччун рахъарал рукъзал, дунялалда ругелщинал нигIматазул гохI, хIохьлачинаго гургуралъул бох… хадубги гIемеееераб гвала-рахас… камураб жо батуларо чвантинибе ккун, нагагь цо гьаб виртуалияб гуреб, дунялалъулгун гIумруялъул тIалабазде щуго минуталъ машгъуллъани.",
        "Цо-цо чиги кIалъан, гьес битIараб жоги цIалун рукIаралани, цо жо букIана. Гьанже рукка-руккалаби ккун тIаделъана ал нилъеде. «Однослассникалила», «однокурсникалила», «мадугьал-къонойила», «тухум-кьибилила», «яцгIалзабийила», «нилъергоялила», «чияралги дунгийила», «рокьучкабийила», «гьогьмашкабийила», «цо гамитIа рукIаралила», «ассоциациялгун ассамблеялила», «тиятир бокьулелила», «хIукумат бахъинабулелила», «жамагIатила», «жамгIиятила», «жумхIуриятила» ва гьел гурел цойгидалги, гьезда релъаралги группабаз цIцIан ххинабуна нилъеда. Цо пикру байбихьудаса ахиралде щвезегIан, нусиялда кIикъоялда анцIила микьго нухалъ кIвар батIияб жоялде буссинабун, квал-квал гьабун, гIатIхала бетIер.",
        "Гьаб, телефонилан цIар букIаниги, тIубараб дуниялго жаниб бугеб жоялде тIаде къулун унеб бугеб щинаб заман, нилъеца дунялалъеги ахираталъеги пайдаяб жо гьабулаго инабулеб букIарабани, гьалеха, вац, дун гIадада вукIинчIо дунялалда, гьабги гьабги гьабги пайдаяб жо гьабуна дицаян, цебе лъезе жогIаги букIинаан. Гьанже гьабулеб бугеб жоялъул я кодоб кквезе гIоркь гуро, я гIодоб лъезе тIину гуро. НацIица къо гуккун, къвалуца бо гуккун, къваригIинеб лъалареб, къваригIинареб лъалареб информациялъул асирлъуда.",
        "Цойги рахъ босани, гьелго вацапаздасанги, жамгIиял гьиназдасанги, лъикIалдаго цадахъ, чан гIадалаб, гIантаб, мекъаб, тIекъаб жоха тIибитIизабулеб бугеб. Цо бетIер жагъалав чияс битIизе бегьила гIантаб жо цойгидасухъе… Пикру гьабеха, ле, щиб мурадгун, кинаб пайдаялъе гIоло тIибитIизабулеб жо гьебали, цойгиясухъе рехилалде цебе. Щибго гуреб жо батани, гьеб бакIалдаго, тIад хIетIеги чIун, чIчIинтIун лъе. Дуего кириги батила.",
        "Цо кибалиго щибалиго кканилан бачIуна рехун, къиямасеб къо гьениб чIаниги ургъел гьечIел чагIазул кисинибе. ЦIодорал чагIаз, жидехъаго гьабун бажарулеб жо гьечIони, Аллагь гурхIагихайилан, дугIа-алхIамги гьабун тола. ГIабдалазабазул тIел багъарула, щибила-кинилан, нусго гьереси тIад лъун, азарго жидедаго цере тIамурал жал тIаде журан, гьанибе рехун, добе хьвагIун, ц1ех-рех гьабизе. Азие аб щай? ТIокIаб ургъел гьабизе жойищ дурго азбар-къоноялда гьечIеб? ГьедигIан лъикI Аллагьас хьихьун ватани, щукрудал какал ралелгIаги рукIине ккеларищ, къватIул харбазул мониторингалда рукIинчIого.",
        "Гьанже кигIан гьитIинабги ккараб жо бугони, цIадулъе нах тIолел чагIи гурони, маслигIаталъе кIал кIалъалел чагIиги къанагIалъун руго. Жалго тун рукIаралани, некIого рекъолел рукIарал чагIи, хадубкваял жамгIиял гьиналги кумекалъе рачун, гьорозарун, понцIозарун, биччизабун, бигъинабун ругъунгун, гIумруялъ гьумер битIуларел тушманзабилъун гьарула. МунагьазукьагIагийищ хIинкъуларел.",
        "Гьабни гьадин бицун бахъунеб тема гуро. Жакъа гIела. Баркала цIаларалъухъ. Бичас биччани, хадубги хъвала)).",
        "ЖамгIият",
        "Инвалидал – рагьтIа, цIогьал – кIалгIабахъ",
        "Сахал унтарал ва унтарал сахал",
        "Дагъистаниязул ичIго процент – инвалидал?",
        "Дагъистаналъул захIматалъул ва социалияб цебетIеялъул министерствоялъул баяназда рекъон, нилъер республикаялда 230-азарго инвалид вуго. Чияда рачIел социологазул пикруялда, гьезул гIемерисел кколел руго, ришватги кьун, сакъатлъиялъул гIарац щвезелъун гьересиял документал гьарурал сахал гIадамал. Унго-унгоял инвалидаз бицунеб буго жидее къануназда рихьизарурал бигьалъаби гьарулел гьечIилан.",
        "Щибаб къойил кьвагьа-гIанхъиял, чIвай-хъвеял, аскариязул рагъулал тадбирал тIоритIулуб Северияб Кавказалда къойидаса къойиде цIикIкIунел руго лъукъарал, сакъатлъарал, инвалидлъиялъул даражаби чIезарурал гIадамал. Законазда бихьизабурабниги кумек пачалихъиял идарабаздасан жидее щоларилан гIарзал рукIуна гьезул. Цолъарал миллатазул гIуцIиялъул (ООН) Генералияб Ассамблеялъул хIукмуялдалъун тIоцебесеб октябрь лъазабун буго Халъказда гьоркьосеб херлъарал гIадамазул къолъун. Гьеб тарихалда данде ккезабун Дагъистаналъул информациялъул алатазе кьураб интервьюялда республикаялъул захIматалъул ва социалияб цебетIеялъул министр ИсмагIил Эфендиевас абулеб буго харабазул ва сакъатазул тIалабал тIуралел ругилан. Гьеб идараялъул баяназда рекъон, республикаялда хъвай-хъвагIай гьабун буго 230-азарго инвалидас, гьездаса 33-азарго кколел руго лъимал. Ришватги кьун, унтичIел чагIиги инвалидлъи чIезабизе лъугьиналъул хIужаби гIезегIан руго Дагъистаналда. Гьелъие мукIурлъулей йиго Федералияб пачалихъияб идараялъул Дагъистаналда бугеб медикиябгун социалияб экспертизаялъул бетIераб гIуцIиялъул (ФГУ МСЭ по РД) хIалтIухъан Асият ХIусеноваги. Гьединал ишал загьирлъиялъе гIайибияблъун ХIусеновалъ рикIкIунеб буго гьересиял документал кьолеб республикаялъул сахлъи цIуниялъул министерство. 2008 соналда 1036 гьединаб кьучI гьечIеб документ кьун батанин министерстволялъин абулеб буго ХIусеновалъ. 2009 соналда гьеб такъсирияб къагIида гIодобе кканила. Амма гьеб суалалъулъ жидеда лъалеб хиси ккечIилан абулел гIадамал гIемерал руго: ришват кьурал сахал чагIазе щолила сакъатазе рихьизарурал бигьалъаби, унго-унгоял инвалидалин абуни бакъалда хутIулила.",
        "Министерствоялъ мугъ рехана",
        "Гьединаб магIнаялъул буго гьал къоязда редакциялде бачIараб гьаб кагъатги: «Ассаламу гIалайкум, ХIамзат! Духъе хъвалеб буго Гъоркьа Инхоса Сайпулагь КъадагIалиевас. 1993 соналдаса нахъе тIоцебесеб группаялъул инвалид вуго дун. ТIаде вахъине кIоларо. Гьеб 17 соналда жаниб дие щун буго гIицIго кIиго путевка курорталдеги кIиго коляскаги. Законалдайин абуни дун гIадал инвалидазе кьезе рихьизарун руго: ункъ-ункъ соналдаса – цо кресло-каляска, 1,5 соналдаса – гьитIинаб кресло-коляска, хасал аргал, хасаб гъоркьанпартал, санитариял алатал тIад ругеб кресло-стул ва гь.ц. ХIукуматалъ бихьизабураб жо дие щай кьоларебан дица республикаялъул сахлъи цIуниялъул, гьединго захIматалъул ва социалияб цебетIеялъул министерствабазде хъванги букIана. Амма гьелъулги хIасил ккечIо. Сахлъи цIуниялъул министерствоялдасан бачIараб жавабалда абулеб буго дие кколел аргалги, коляскаги, цойги хIажатабщинабги кьезе ругилан. Гьез рехсарабщиналъул щибниги щвечIо жеги дие. Гьезул кагъатги дица духъе битIулеб буго. ЗахIматалъул ва социалияб цебетIеялъул министерствоялдаги дие гьабизе бигьалъи батун гьечIо. Щиб адресалда ва лъихъе хъвазе кколебалиги гьез дида малъичIо. КинабгIаги кумек дие гьабизе гьезда ракIалда гьечIо. Боснов ккарав тIоцебесеб группаялъул инвалид цониги пачалихъияб идараялъе хIажат гьечIолъи бихьулеб буго».",
        "КIиго соналъ сахлъичIеб ругъун",
        "КъадагIалиевасул гIузруялъул мухIканлъи лъазелъун гьесухъе кIалъайдал, гьадин бицана инвалидас: «1993 соналъул октябралда, гIеч бетIулаго, гъотIодаса гIоркье вортана дун. Мугъзал нервабазе къварилъи ккеялъ, гьелдаса нахъе вилълъине кIвечIо. ТIоцебесеб группаялъул инвалидлъун лъугьаниги, законалда рихьизарурал бигьалъаби дие щвечIо. ЦIакъго басралъун, тIу-тIун ун буго дир коляска. Неда-регъун чIезабун буго. Дие бищун къваригIараб жо буго гIемер вегун чIезе ккеялъ унтараб бакI (пролеж) сах гьаби. КIиго соналъ буссунеб гьечIо гьедин лъугьараб цо ругъун. БакIалъулал тохтурзабаздаги гьелда гьабизе кIолеб жо гьечIо. 14 къоялъ больницаялда вегунилан ( курс) лъилъуларо гьеб. Хасаб ургу букIуна, гьединал ругънал лъугьине толареб. Пятигорскалде курорталде ворчIидал, гьениве сах гьавизе вачIарав Ростовалдаса дунго гIадав унтарас бицана дида гьединаб ургу иш тIаде кколел идарабаз жиндир рокъобе босун бачIанилан. Халкъалда, гьелдаго гъорлъ инвалидаздаги, законал лъангутIиялдасан пайда босулеб буго тIадчагIаз. Больницаялда вегунилан, батIияб жо дие лъугьунаро. Дие хIажатал махщелчагIиги гьечIо гьенир. ЛъикIав невропотолог гьечIо. Гьединал специалистал рукIуна курортазда. Пятигорскалда лъалеб мадар лъугьун букIана дие. Гьениве яги цойги курорталде витIуларищин идарабазда цIехон, чIалгIун, гьанже абичIого тун буго».",
        "Сакъатазе – хасаб программа",
        "Федералияб тохтурлъиялъулгун захIматалъул экспертияб комиссиялъул Дагъистаналда бугеб идараялъул ( ВТЭК) нухмалъулесул заместитель Зарема ГIабдурахIмановалъ «ХIакъикъат» газеталъе гьадинаб баян кьуна: «Нижеца чIезабула сакъатлъи. Гьелда цадахъго щивав инвалидасе хасаб сах гьариялъул (реабилитациялъул) программаги хIадурула. Масала, рокъобго дараби гьаризе нижеца гьеб документалда бихьизабун батани, гьелъул жаваб кьезе ккола бакIалъулаб поликлиникаялъ. Техникиял алатал хIажалъулилан хъван батани, гьел чIезаризе ккола социалияб страхованиялъул фондалъ. Цониги группаги сакъатав чиясе чIезабун, гьесда жеги хIалтIизе кIолеб бугони, гьесул суал тIубазе ккола яги хIалтIудалъун хьезарулеб централъ, яги гьев хIалтIулаго гIайиблъараб идараялъул нухмалъулез. КъадагIалиев Сайпулагьие ва гьевго гIадал цойги инвалидазеги аргалги къваригIарабщинабги букIинабизе ккола социалияб страхованиялъул фондалъ. Сакъатлъи чIезабулелъулго унтарасе хасаб сах гьариялъул программаги хIадурула нижеца. Гьев КъадагIалиевасул гIагарлъиялъул чи, гьеб программаги босун, ине ккола социалияб страхованиялъул фондалъул (ФСС) Гумбет районалда вугев вакиласухъе. Программаялда бихьизабурабщинаб жо гьев вакилас кагътиде босула ва гьеб кинабго унтарасе чIезабизе гьесда тIадаб буго : коляскаби, памперсал, ругънал лъугьине толарел хасал къандалъаби ва аргал, ай хIажатабщинаб техникияб къайи-цIа. Цойги нухалъ абуниги, сакъатлъи чIезабулел ва хасаб сах гьариялъул программа хIадурулел чагIи ккола ниж – ВТЭК. КъадагIалиевасе инвалидлъи чIезабун гIемер соналги рихьула, гьесие хъварабги батула нижер программа. Гьеб тIубазаби тIалаб гьабизе ккола гъоб социалияб страхованиялъул фондалдаса. МахIачхъалаялда гьеб идараялъул адрес ккола Богатырева 8. Хасаб сах гьариялъул программаялъул болжалалъе гIорхъичIвай букIунаро. Нагагь унтарасул хIал квешлъани, медикиябгун социалияб экспертизаялде (МСЭ) направлениеги босун, гьесие къваригIараб къагIидаялда хисизабула программа. Масала, гъоркьисаги памперсал хIажат рукIинчIев унтарасе исана гьел къваригIани, бакIалъулаб больницаялдаса гьединаб кагъатги (заключение) босун, ине ккола экспертизаялде (МСЭ). Цинги гьез программаялда гъорлъе гьеб тIалабги бачуна».",
        "Инвалидазда хурхарал халкъазда гьоркьосел законазул даражаялде рахун гьечIо жеги Россиялъул къанунал. Къабул гьарурал законал хIалтIунгутIиялъулги буго кIудияб къварилъи. ЗагIипав, рухIдакъав, пакъирав, унтарав чиясдехун бугеб бербалагьиялъ борцуна бокьараб жамгIияталъул ярагьин, гьелъул сахлъи, рухIияб цебетIей. ЦIи-цIиял технологиялги техникаги дунялалъе сайгъат гьарулеб Европаялда цIакъго цIунула инвалидазул ихтиярал. Канлъукъазеги, коляскабазда ругезеги - киназего квегIенал руго дора шагьаралги, къватIалги, минабиги, хасал хIалтIулел бакIалги. Гьеб рахъалъ нилъер аниб «тирулеб, сверулеб буго гъобго гьобо» : «Багьа учузлъана чилъидал гьанже, Гьаб чорхол рухIалъул, бахIарчилъидул. Багьа кIодолъана чин-хъулухъалъул, Чияс чиясдасан гьабулеб мацIил… Орденал –цоязе, ордер – цоязе, Инвалидал – рагьтIа, цIогьал –ригьзабахъ…», - гьедин хъвана ЦIадаса Расулица XX къарнуялда. XXI гIасруялдаги хисараб жо гьечIо.",
        "2009 сон",
        "ЦIалана радал яхъун Зайнаб ГIалимирзаевалъул «Ахирги магIарухъе руссине ккечIони…» ва «БухIаяб дуниял!» абурал макъалаби ва ракIалде щвана дирго кIодоэбел. Дой мунагьал чурад йикIунаан, гIажалалда гъураб болъон гохIде бахунилан. Гьеле гьеб гохIде рахун руго нилъ.",
        "Гьаб ахираб нусго соналда жаниб гIемееераб жоги бихьун: НикIалайил заман, Ленинил заман, Сталинил заман, Брежневасул заман, Горбачевасул заман, Ельцинил заман, цойги гIиси-бикъинал заманалгиха, нилъ щвана жакъа къоялде, Путинил заманалде. ХIасил, нилъ рахана гохIде. ЛъикIаб гохIде. СанагIалъабазул цIураб гохIде.",
        "Гьеб гохIде рахинеги нилъее бигьалъанагIан захIмалъана. КигIан захIматалги рагъулги, кьалулги, ракъулги соназ букIинчIебгIадаб зигарди буго гьанже нилъер. Доб заманаялде данде ккун азарго нухалъ лъикI рукIаниги. ЦогIаги доб заманаялъ вукIарав чи вахъинавизе лъикIан жакъа тIаде, досда Алжаналъувин жив вугевилан ккелаван.",
        "Нилъер рукIзабазухъ ралагье, рокъоб бугеб къайи-къоноялъухъ ралагье, гъоркь рекIун ругел машинабазухъ ралагье, нилъеца кунеб бугеб кванихъ ралагье, тIад ретIун бугеб ратIлихъ ралагье ва данде ккве. Техникаги, информатикаги, интернетги цебетIеялда бан, кIигIан цIакъ гIумру гьабизе бигьалъун бугебалиги ралагье. АлхIамдулиллагь щукру, щибаб рецц Аллагьасейилан чан чиясха абулеб? Гьанже гIадин, щванагIан гIоларого доб заманаялъ букIанадай? Гьанже гIадин хъантIун жидерго чвантинибе хIукуматалъул магIишат хъвалел чагIи рукIанадай? Гьанже мискин-пакъирилан рикIкIунев чиги вуго, цеве хан-паччахIасдасаги лъикI.",
        "ЗахIмалъиялда, квачан, ракъун, хохон ругел мехалъ, гIадамал цоцазе къваригIун рукIана, цоцазе кумекалъе рортулел рукIана, цоцазда гурхIулел рукIана ГIадан гIадамасде кколевила, мегIер мегIералде кколаребилан кици буго нилъер умумузул... Гьанже гIадан гIадамасде кколареб заман бачIун буго. Кинавго чи живго жинцаго тIувалев вуго ва лъилниги кумек къваригIун гьечIо. ЛъикIалъегIаги батагиха.",
        "Бекараб мугъалда михир бачине, кинавго чиясул кодор руго телефонал, щивасул чвантиниб буго интернет. Риччан те рукIине. КигIанги нилъер гIумру бигьалъизабураб эз. Амма нилъ гIорхъолъа ун гогьлъана, хIаладаса ана, дагь-дагьккун гIадамасул унго-унгояб гIумруги кIочон тун, гьениб интернеталда ургъун бахъараб гIумруялде ругьунлъизе лъугьана. Зайнабил «БухIаяб дуниял!» макъалаялда бугеб инстаграммалъулги, гьенир суратал лъолел чагIазулги, гьел суратазда гъоркь лайкал лъолел чагIазулги, гьел лайказул къадар рикIкIун къадру борхулел чагIазул цIалигун, дунялалдаса рокьи бичана. Унгоха нилъ ругел гьедигIан пикру мукъсанал чагIи, кинабалиго сураталъги, гьелда гъоркь лъураб лайкалъги чиясул даража борхулин абураб жоялда божулел чагIийищха нилъ? Яги, нилъерго рокъоб киб, щиб, кин бугебали хал гьабизе регIуларого ругел нилъее, кинаялиго кочIохъаналъул васасе яс абуниги, абичIониги щиб? Гьелъие щиб кьуниги щиб? Гьей берцинай йигониги гьечIониги щиб? Гьебни кин букIаниги кIвар бугеб жо батизе бегьилаан, амма, гьелъул сураталда гъоркь чан лайк лъун бугебалигIаги нилъее щай? Щиб гьелъ кьолеб? Гьелъухъ нилъие гIарацищ щолеб, рухIияб бечелъийищ? Гьеб жо гIакълуйищ, гIадаллъийищ?",
        "Гьабизе жо тIагIараз гIомо борлълъулиланги йикIунаан дир кIодоэбел. КидаллъагIан рукIинел гIомо борлъулел? ГIабдалзабиги гурелъул.",
        "ГIумру лъикIлъанагIан квешлъана нилъ. Мукъсанлъана гIакълу. ГIабдалзаби лъугьана. Гьанже хIинкъи буго дагьабги гIумру лъикIлъани, тIубанго нилъер иш лъугIилилан.",
        "Эхеберай гьечIеб эхедерай букIунарелъул, ва гохIилцин гуреб, борхатаб кьурул тIогьире рахун нилъ рукIиналда бан, ракIалде ккола росабалъе тIад руссин бугин нилъее цохIого цо бугеб битIараб нух. ТIадруссинчIого цере рилълъани ва дагьабги лъикIаб гIумру тIаде бачIани, гьеб кьурулъа гъоркье кIанцIи гурони, тIокIаб нух гьечIо нилъее ва нилъер миллаталъе ва гьеб буго жиндаса рорчIизе рес гьечIеб хвел. ЦIакъго церетIурал цивилизациязул къисматги лъалелъул нилъеда.",
        "Гьанже нилъее дару буго гIумру захIмалъи. Долларги зодобе бахун, кинабго жоги хиралъун, босизе кIвеялдаса эбги ун, нилъ, дойго Зайнабица «Ахирги магIарухъе руссине ккечIони…» - ян абураб макъалаялда бицунеб бугеб гIадин, магIарухъе рахъине ккани, гьеб буго нилъее хвасарлъи.",
        "ЦIидасан хIалтIизеги, хурзал рекьизеги, боцIи хьихьизеги, гьабихъ ххенезеги, бокьал рахъизеги нилъ лъугьани, цIилъила нилъер росаби, рухI лъела нилъер умумузул рукъзабазда, цIидасан нилъеца лъай-хъвай гьабила нилъерго гIагарлъиялъулгун, росу-ракьалъулгун. БацIадаб гьаваялдаги хIалтIун, щибго химия гъорлъ гьечIел, нилъецаго гIезарурал нигIматалги кун, сах-саламатал чагIи нилъги лъугьина.",
        "Гьанже нилъ, гьаб кодоб бугебщинаб информациялъги, Интернеталъги, цIали-къалиялъги цIодорлъунги ругелъул, цере умумуз гIадин захIматго гьабичIого, информатикагун технологиялги хIалтIизарун магIишат гьабизеги, хIалтIул бакIал гьаризеги, гIумру цебетIезабизеги нилъее захIмалъилин кколаро.",
        "Нилъер мунагьал чураяв ЖабрагIил ХIасановасул руго, цIалигун нилъедасаго ракI буссунел, рагIаби:",
        "Чол хIихIи тIагIараб, гьвел хIапи гьечIеб,БукIа абе гьанже дир магIаруллъи,МугIрул гIидра кунеб гIи бихьулареб,ГIухьбузул кIкIалабахъ гьаракь къотIараб.",
        "Хурзал лъилъулареб, хер гьабулареб.Гул къазе къулараб гьод бихьулареб,МаркIачIул гIужалда мугъалда магьгунМагъилъа юсуней яс дандчIваларей…",
        "Гьобол вачIунарев сордо бан ине,Гьудул вачIунарев берталъ кьурдизе– илан. Хьул буго гьадин хутIиларин.",
        "Щибго жо бичIчIичIого гуро нилъер республикаялъул бетIер Рамазан ГIабдулатIиповас аб сон мугIрузул Сонлъун лъазабураб. «Рахъа магIарулал магIарухъе» - йилан абулеб жо буго доб, дос цIодорал чагIазда бичIчIуледухъ МУГIРУЗУЛ СОНилан абун теялъул...",
        "Дагъистан – «Миллаталъул» бераз",
        "Горо-цIер бан хадуб…",
        "МагIарухъ – тIабигIияб балагь",
        "Аллагьасул ццин бахъун барабгIаги батугеги",
        "Синоптиказул цереккунисел баяназда рекъон, Россиялъул Югалъе июнь моцI лъазабун букIана гIемер цIадал ралеб ва кьерхараблъун, бакI-бакIазда горо-цIер бан, тIабигIияб гучалъ зарал-зиян гьабизеги бегьулилан бицун букIана гьава-бакъалда хадуб хал кколез рии байбихьараб мехалъго. Метеорологазда божи-божунгутIи щивасул жинди-жиндир иш буго, амма гьал ахирал къоязда, Северияб Кавказалъул республикабаздаса байбихьун, магIарухъ лъугьунел ругел тIабигIиял балагьаз «Аллагьасул гIадамазда ццин бахъунгIаги батугегиян» абизе тIамулел руго…",
        "28 июналда, ракIалдаго гьечIого, Хунзахъ районалда базе лъугьараб гарица, битIахъего абуни, чIабар гьабуна гIадамазул рекьарал гьоцIу-пастIабазулгун хур-хералъул. Жинда гьоркьоб цIикIкIунисел гарал цIулакьоялдаса гIисинал рукIинчIеб «зодил жазаялъ» гъурана пихъил гъутIби, шифер тIад ккурал тIохал, гордабазда лъурал цIурдул, тIе-тIезаруна токалъул, бухьеналъул кварал. Бащдаб сагIаталдасаги цIикIкIун заманалъ бараб гарица чурун, риххизаруна нухал, чухIана къватIир хутIун рукIарал машинаби, ккана хIужаби, цо-цо гIадамазул рокъобе лъим кIанцIун, гIураб зарал гьабуралги. ТIабигIияб балагьалъ районалда ругелщинал росабазда кверщел гьабунилан кканиги, гьелъул цIикIкIунисеб кьаби щвана тIалъиялда ругел росабазде.",
        "ХIалтIулал гIуцIабазул минабазе ва хасал гIадамазул рукъзабазе ккараб зарал бецIулеб буго, гIицIго шифер гъурун ялъуни къадал риххун ругони. Дида лъаларо, щай бекьараб хур-хералъул (хасго гIицIго гьелдасан щолеб хайиралъ хьихьаразе!?) зарал кIвар бугеблъун иш тIадал идарабазда бихьичIебали. Амма гьаб бакIалда ракIалде щвана «Летний день год кормит», - ан гIурусазул кици. Исанасеб бачIинги хундерица гъираялда кванай щакаб жо… Аллагьас лъикIаб хъван батаги.",
        "Тохлъукьегояб горо-цIералъул балагьалъ гьабураб зарал ва гIадамазе гьелъул компенсациял кьезе районалъул ва Хунзахъ росдал администрациязда гIуцIун руго хасал комиссиял. Ккараб заралалъул бицун, гIарза хъвазе щивав районцояв ине кколев вуго жиде-жидер росдал администрациялде. Нахъе гьединал балагьаздаса цIунун таги ТIадегIанас нилъ киналго. Амин.",
        "Кин лъугьунеб гIажаибаб хIикмат – горо ?",
        "Байбихьула горо-цIералъ жиндирго сапар 5 километралъ рикIкIад зодоб – гьениб бухIараб риидалцин 15 градусалдаса температура тIаде бахунаро. ЦIадал къатIраби цIорораб гьаваялдасан, цин эхеде ун, хадур гIодоре ун, сверула цIорол гаразде. Цо-цо мехалъ гьел цIакъго гIемер заманалъ хутIула гьаваялъул цIорорал гъатазда гъорлъ гъоркье-тIаде хьвадулел, гьеб мехалда, кIодолъула, кьаралъула гарал ва, гьаваялъул чвахиялда данде чIун, гIодоре рортизе кIолеб къадаралде рахиндал, цIадал бакIалда базе лъугьуна, доб нилъеда 2012 соналъул 6 июлалъ ва гьанже бихьараб гIадаб, хIатта жеги къуватабгицин горо-цIер. Горо гъорлъ бугеб накIкI батIа бахъизе лъала гьелъул чIегIерлъиялдалъун ва кIодолъиялдалъун, бегIерал тIогьалги ругеб кьурул сирталда релълъун букIуна гьеб цIикIкIуниселъ.",
        "Телескопалдасан ялъуни лъикIал дурнабаздасан ралагьани, бихьула доб дица тIадехун рехсараб гаразул багъа-бачариги. ГIалимзабаз цебегоялдаса нахъе хIаракат бахъулеб буго гарица рухиялдаса жалго цIунизе: горо щущазабизелъун, жаниб жоги лъун, накIкIулъе ракетаби риччан, самолетаздасан гьелда речIчIун… гьабичIеб щибго течIо инсанас тIабигIияб балагь нахъчIвазе. Амма горо-цIер балеб буго, гьелъ чIабар гьабулеб буго ахазул, хур-хералъул, гIажиз гьарулел ва чIвалел руго хIайваналгун гIадамал…",
        "Аллагьас цIунаги.",
        "Бищунго-бищунго…",
        "1981 соналда Китаялда бараб гарил цо-цоялда бук1ана 7 кг. Гьеб вахIшияб стихиялъ чIван вуго 5 чи ва щущазабун буго 10 500 мина.",
        "1986 соналъул 14 апрелалда Бангладешалда бана щибалда цо-цо килограмм бугеб горо.",
        "СШАялъул Канзас штаталда 1879 соналъул 30 маялда смерчалдаса хадуб бараб гарил диаметр бук1ун буго 38 см. Ракьалде гьеб щун хадуб рахъарал гундбузул гъварилъийин абуни 18-20 сантиметралда бащадаб бук1ун буго.",
        "Цо-цо мехалда гороялда жаниб щиб-щибниги батарал х1ужабиги кколел руго. Гьедин СШАялда 1894 соналда батун буго, жинда жаниб 20 см. халалъи черхалъул бугеб щурункъверкъ къараб, к1удияб горо.",
        "Дир гIадин нужергийищ, шагьаралде щведал къолго къваригIелги тIубан тIадруссине ссунареб гъира букIунеб? Цебе букIунароанха гьедин. «Дида цо берцинаб махI чIвалеб буго, МахIачхъалаялде щолел гуродай?»ан гьикъун букIун буго ЦIадаса ХIамзатица жиндирго асаралда. Гьеле гьедин, кидадай каникулазул заманги щун шагьаралъул гьуинал махIазулги, тIогьолал скверазулги, къапIарал гIадамазулги асаралдаса лазат босизе щвелаян рукIунаан ниж, гIадатал магIарул лъимал. ЖамгIияб транспорталда рекIине, гIадлуялда сокIкIарал архитектуриял минабазухъ гъоркьа тIаде ралагьизе, бищун тIагIамаб гормолзаводалъул пломбир кваназе, лъабго капек жанибе рехани цIахIилаб автоматалъ къватIибе бачIунеб газгун гьуинаб лъим гьекъезе-гьеле лъимадулал «анищал». Бищунго чIухIараб гордеги ретIун хIухьбахъиялъул паркалдеинги паризаяб бутIа букIунаан тахшагьаралде сапаралъул. Цо кинабалиго къадруяб ишлъун, хIурматияб шапакъатлъун бихьулаан умумуз ралъдада бугеб шагьаралде рачин.РакIал рагьарал, гIадатлъи-чилъи чорхолъ бессарал рукIана махIачхъалаялъулалги. Сундулъго, магIарухъа рачIарал нижедаса тIадегIанлъицин бихьулаан дун, лъимералда гьезулъ. Лъалареб бакIалде нух цIехани гьеб бихьизабизе жалго рортулел, санагIат гьечIого лъугьарасе кумекалъе гIедегIарал, рази-ракиял гьурмазул гIадамал, сардида цо-кIигоялдацин лъилго щибго мекъаб пикру бижунгутIиялда ракIчIейгун зир-зирун роцIцIараб ралъдахъе чвердезе унел руччабазул руккалаби…",
        "Сверана сонал, хисана дир МахIачил хъалаялъул сипатги, ракIги, гIамалги.МоцIица цебе щведалцин рукIинчIел тукабазгун шаурмаби ричулел кIуназ бахчизабун хIажатаб бакI батидал, гьикъана цо гIала-гъважа бичулей дармихъаналда киб доб букIарабилан. КIалго бичIичIебанищан ккана, жий вачIа-вачIарасе баянал кьезе кколей гIаданги гурила, киналгоги чIалгIанилан гьелъул зирараб гьаркьица. Аман Аллагь. РакI чIун лъала, болжал иналъ ккалаялде ккарал гьелъул щикалатазеги сакъисазеги дица даран гьабун букIарабани, гьелъул батIияб бербалагьи загьирлъизе букIараблъи. Цеесаян нахъасан тенкеяздаги хIатIал мерхьиналдаги гъоркь щвана дун кIулихъанасухъе щибунги.ЧIобого цо тIанкI течIого рарал объектазда гьоркьосанги кIкIуржун, чи рикIкIун лъаб-лъаб ругел ункъгьакилал рахIатазул канлъи бихьуларел бетIергьабазул «баракаталдаса» хIинкъун  яхана ракъдада тIасан лъураб переходалде. Гьуинлъабаз чороклъарал квералгун гIисинал гьардухъабазул къокъа тIаделъана магIарухъа ячIарай гIантусалде тIаде гьанже. Цебеккун бихьарабщиналъ сабру хварай дица гьаракьалъ росизаруна гьел. Бер кIутIана чIван хIижабгун кIусарай 22-23 сонил ригьалъул гIолохъанчIужуялда. Кодоб букIарабщинаб гIисингIарац гьелъухъе бегьулелъул «Диеги цо гъурущниги хIалтIичIого щвечIин, мун хIалтIизе щай унарей?»-ан гьикъичIого чIезе кIвечIо. ЧIороголъарал бералгун тохалъухъ киниги дихъги ялагьун «Лъаларо»ян щвана гьелъул дурусаб жаваб.« Гьабха дир хIалтIиян»ниги абичIо гъарималъ ракIбацIцIадго. Шагьаралъул рукIа-рахъиналъул хъулухъалъ бер рехичIого тараб бихъараб канализациялъул махIцелазда тIасанги кIанцIулаго, къахIан квербацIцIалъ мегIерги ккун, гIедегIана ункъгIалалъул дое, цого-цо рокьукъаб сордо шагьаралда базеян. Магъкьил ящикIазул анкьица чIехьечIел гохIазде ран чадил цIурал пакетал рихьидал, бадиб магIу хулана. Цебе гьебги магIарухъе, боцIи бугеб гIагарлъиялъе битIулаан бакъвазеги гьабун. Щолареб макьуги, рогьунареб кIкIурбузе лазатаб сордоги, радал анкьгоялда гурого гьечIеб гьуинаб макьил улка- МагIарухъе транспортги… Кодоб рекIадухъ кьезе жониги хутIун бугодаян яккарана чунтбузухъе регIарай чIужу. Шагьаралда бараб кIиго къоялда жаниб хIурудахъ ун буго моцIил харж.Баракат бахъараб гIатIиракь, кьарияб гъурущ гьечIого гали тIамун бажарулареб! I985 соналъ 25 гъурущги босун шагьаралде ани хIажатабщинабги босун тIадюссунаанин жийилан бицунаан эбелалъ.ХIажатабщинабгун. Щивгунниги ягъичIого. РакI хвечIого. РухIияб рахъалъ свакачIого. I60 соналда жаниб чанцIулдай хисараб гьаб тахшагьар,гьелъул жан, жанир гIадамал, чанцIулдай жеги хисила гьелъул сипат, гIамал? Лъаларо. ГьабсагIат дун гIедегIун уней йиго магIарухъе.Уней йиго нахъюссине ккогегиян гьара-рахьигун ва нигатгун. Заман 6 сагIатгун 45 минут.",
        "Гьудуллъи-вацлъи бижизабулел, квешаб-тIекъалдаса рикIкIад гьарулел ва, хIатта, такъсирчагIицин жиделъ кIарчамал советкинабаз куцан гIурай дида гIалхулаблъун, битIахъего абуни-панзалъулаблъун бихьана, Аллагьасул Калимаялдаса бисмилляби-суратазда цадахъ бицунеб чорокаб мацIалда, рагъ-мучалда, ришватчилъиялда,хIалихьалъи-мунапикълъиялда буцараб гьеб «искусство». Бицунеб буго, сериалалъул ахиралда кIиго цоцазда рихарал героязул гIассияб гьудуллъи ккезе бугилан, амма 16 сагIаталъ Дагъистанги квешаб рахъалъ бихьизабун лъугьараб гьеб «маслихIаталъ» дие кьезе жо гьечIо щибго.ГIизудиновасул макъалаялъ росахинарурал лъарагI миллаталъул цо-цо вакилзабиги, лъабго соналъ цебего, гьаб хъахIилаб экраналдасан бихьизабураб «гьунаралъ» росахинаруралани, дида бергьун кIудиял патриоталин ккелаан. БатIаго тIолалгоял лъарагIал гурелъулха авторас цо коцонир чIванги рукIарал, гIицIго рикьалаби гьарулеллъидал. Гьазие дица гIадаб жавабха дов сериал бахъарав Павел Бардиница гьаб пикруялъе диеги кьезе бугеб, гьесухъе таржама гьабун гьаб макъала щвезабулев чи ккани.",
        "Амма, дир пикруялда, гьечIо гьесул хIалтIуда гьоркьоб цониги гвангъараб сурат,тарбия-лъай кьеялъул лахIзат, гIицIго хъубаб-бацIцIадаб цо парацин гьоркьоб биччачIого,чIагояб эфиралдасан гIадин бихьизабулеб лахIчIегIераб гIумру тун батIияб. Бугищали бихьизе, хIалтIул къоязул сордо бащалъун хадуб, нужго балагье гьелъухъ,ва дун мекъи йигин,магIарулал гIасиял чагIилъунги рихьизаризе, машгьурги гьаризе( кинаб рахъалъдай?) бахъараб фильм гьебги бугин кантIизае дун. Аллагьасе рецц, лъимал балагьизе рес дагьаб ригьалдани программаялда лъун букIин. Гуребани, доб цо заманалъ рагIараб «Школа» фильмалъ гIадал кьелаан гьалъги «насихIатал».",
        "Кандидатал",
        "МахIачхъалаялъул мэриялда жидерго программагун къойилго цере рахъунел руго мэрлъиялде ишан лъурал кандидатал. Щивасе кьун буго цо-цо сагIат. Цо-цояз гьеб заман тIубан хIалтIизабулеб буго, цогидазин абуни чанго минуталда жаниб бицун лъугIизабулеб буго хабар. Гьезул ахирисев чи кIалъазе вуго 28 январалда. 29 абилеб къоялъин абуни хIукму къотIизе буго депутатаз.",
        "Масала, 23 январалда гьенив цеве вахъана РФялъул Пачалихъияб Думаялде Башкириялдаса вищарав нилъер ракьцояв ХIажимурад ГIумаров.",
        "Комиссиялда вугев МахIачхъалаялъул собраниялдаса лъабго депутатасда дандечIей загьир гьабун гIарза кьуна гьес. Жив гьезда божуларила, щайин абуни шагьаралъул депутатазул собраниялъул нухмалъулев Абулмуслим МуртазагIалиевас гьезда цебеккунго (I5 январалда) лъазабунила «Единая Россиялъул» депутатаз Москваялдаса вачIине вугев Салман Дадаевасул рахъккуни лъикI букIинилан.",
        "Гьединлъидал гьелдаса хадуб «ЕРалда» гъорлъ ругел гьадал комиссиялъул членаз жиндие гьаркьал щвезе риччаларила.",
        "Гьеб конкурсалъул комиссиялда лъабго чи шагьаралъул депутатазул собраниялдаса вуго, цогидав лъабго чи хIукуматалъул вакилзаби ккола.",
        "БатIи-батIиял чагIи руго кандидатурабиги лъун. Цоял руго жал «цо кIвар кIудияб данделъиялде» ине кканилан, жидее бихьизабураб къоялъ комиссиялда цере рахъине рачIинчIого чIаралги, цогидал руго жидецаго цебе ккураб тIанчидаса хIалицаго гурони жо цIализе бажаруларелги.",
        "Руго цереккун жал прессаялдасан гIемер цере рахъинчIел, амма гIезегIан даража бугел гIадамал. Масала, Нефтеюганскалда вугев нилъер ракьцояв Сергей ГIусманов. Шагьар кин цебетIезабилебали лъалеб бугоан гьесда. Амма гьелдаса хадуб ракIрагьараб гара-чIвариялда Сергейица абуна нилъер цо-цо гIадамазул хъантIиги, цоцаздехун гьечIеб адабги культураги бихьараб мехалда, ракIбуссунеб хIал бугила гьаниб. Гьединлъидал жив жеги лъикI ургъилила, чIеладай гьанив, чIелародай абун.",
        "24 январалда цере рахъарал кандидатазда гьоркьоб асар гьабулеб кIалъай букIана Юсупбег Юсуповасул. СагIатгIан заманалда жанив гьев цониги нухалда валагьичIо тIанчиде, цониги нухалда комиссиялъ гьев я гьоркьов къотIизавизе, яги тIадкIалъай гьабизеги ккечIо (цогидазда гьез чанцIулго абизе ккана нуж батIияб темаялде кIанцIулел ругилан).",
        "Гьев ватана Хунзахъ районалъул ЦIадаса чи. Байбихьуда росдал магIишаталдаги, рукIа-рахъиналъулгун коммуналияб магIишаталдаги хIалтIун, ахираб заманалда Юсупбегица нухмалъи гьабулеб бугоан «Дагестан единый» абураб багъа-бачариялъе.",
        "Гьелда бан «Миллаталъул» хIукму ккана гьесулгун гара-чIвари гьабизе.",
        "«Хъулухъаздаса махIрумлъилин хIинкъиялъ хIелхIедизе журалеб гIадат лъугьун буго гIадамазул»",
        "Юсупбег, жинда МахIачхъалаялда мэрлъун тезе чи ватун вугилан республикаялъул бетIер Владимир Васильевас цебеккун лъазабунги букIаго, гьеб конкурсалда гIахьаллъизе 40 чияс документал жанире кьеялъул магIна щиб?",
        "Владимир Васильевасда гьединан ракIалде ккей буго нилъедаго бараб жо. Цоцаздехун нилъер гIадамазул бугеб бербалагьиялъги рукIа-рахъиналъги бижизабун батила гьесулъ нилъер гьанив мэрлъиялде чи Москваялдаса гIебеде валагьизе кколин абураб пикру.",
        "Дица гьесул бакIалда дунго лъола. Масала, гьев гIадин батIияб республикаялде вачIун вукIаравани, дицаго кисандай ралагьилаан хъулухъазда тезе чагIиян ккола дида. Валлагь, гьавниги вугинха пуланаб бакIалда тезе мустахIикъав чийин ракIалде ккани, цо щивалиго чи ватулев вуго гьесда нахъа, гьединго цогидазда нахъагиха… Хъулухъазда тарал чагIиги церего гIадин цIогьодизе лъугьунел руго.",
        "Гьединлъидал гIайиб нилъедаго буго.",
        "Хасал хъулухъазул чагIаз тIаса рищарал гIадамал лъала Васильевасда. Гьездениги мугъчIвайги гьабичIого, гьесги гьабсагIаталда щибилеб?",
        "Васильев Дагъистаналде витIун вачIиндал, жамгIиял хIаракатчагIи ахIун рукIана гьес жиндихъего. Гьелги хъата-масан гьесие хъатал чIвазе, вай мун цIакъав-тIокIав абун цIекIалщинал жал рицине журан руго. Амма Васильевас гьезие жаваб кьун бугоан нужеца гьебщинаб гьари-кванай гьабизегIанасеб жо гьабун гьечIин жеги жинца. ЧIайин цин цо жо ккезегIан. Ратани, чIванкъотIарал предложениялги пикрабиги кьейилан…",
        "Дица, цо рахъалъ, гьел чагIазда гIайиб гьабуларо. Щайин абуни, гьединаб къабихIаб хIалалде ккезарун ругелъул гьел чанго анцI-анцI соналъ церего. Цощина жал хъулухъаздаса махIрумлъизаризе гурилан хIинкъиялъ хIелхIедизе журалеб гIадат лъугьун буго нилъер гIадамазулъ.",
        "Нилъерго хъантIиялъги нахъегIенеккунгутIиялъги рачана нилъ гьелде.",
        "Гьанже рукIуна абулел: гьалейила дора-аниса чагIи ахIулел ругила Дагъистаналде нилъее нухмалъи гьабизе. АхIизе риччай. Дир хIисабалда, пайда гуреб жо кьеларо гьелъ. Цолъизегицин гьаруна нилъ гьеб ахIвал-хIалалъ. Гьанже рикьалаби гьарулел гьечIо гурищ нилъеца магIарулал, даргиял, лъарагIал ва цогидал абун.",
        "Абухъего, гьел киналго миллаталги гъорлъе рачараб кIудияб форум тIобитIизехъин буго нижеца исана ичIабилеб февралалда. Гьенире ахIулел руго гIадатиял гIадамалги, цереги гьанжеги тIалъиялда рукIарал-ругел гIадамалги.",
        "«Нилъераз лъутIа-къотIун лъола»",
        "Мэрасул суалалъе гIоло гьабулеб жойищ гьеб?",
        "Гуро. Гьелда бараб жо щибниги букIинчIо гьелъул. Нижее бокьун буго форумалда нилъерго рахьдал мацIазулги цогидал масъалабазулги бицине.",
        "Мэрасул суал, масштабалъухъ балагьун, проблема бугеб жо гуро.",
        "Мэрлъиялде кандидатура лъеян дица гьаб «Дагестан единый» абулеб багъа-бачариялда гъорлъе унеб I8 гIуцIиялъул чагIаз гьанжеялдаса кIигониги моцIалъ цебего абулеб букIана. Дица инкар гьабун букIана, республикаялъул бетIерас цо чиясда цIар чIван бугелъулилан. Амма гьанире рачIарал жамгIиял хIаракатчагIи рукIана гьеб жо конституция хвезаби кколилан бицунел.",
        "Дир пикруялда рекъон, Васильевасги тIуван гьев Дадаев толев вугилан гуро абураб, гьесул кандидатура лъикIаблъун бихьулилан гурони.",
        "Нилъеразин абуни жидецаго лъутIа-къотIана гьеб. Гьединлъидал щивас сундулъго жиде-жидер позиция бихьизабуни лъикIаб букIуна.",
        "Гьадале Татарстаналда киназго ахIи бараб куц бихьичIищ рахьдал мацIалги цIунун? Нилъерго ген билизе тани, нилъерго миллатги хаслъиги лъугIула тIубан.",
        "Позициялъул бицунаго абилин, дун институт лъугIун хадув, цин Анапаялде ун вукIана. ХIалтIана комсомолалъул райкомалда, росдал магIишаталда. Цинги, битIун СССР биххулеб заманалда дун, 30 сон барав чи, ургъунго ана хъулухъалдаса нахъе. Щайгурелъул дида бихьулеб букIана доб мехалда берда бихьулаго улка кIала-гъоркье чIвазабулеб букIараблъи. Дие гьелъулъ гIахьаллъизе бокьун букIинчIо.",
        "ГьабсагIатги, гьаб жамгIияб гIуцIияда гъорлъ рукIунилан, батIаго тIалъиялде хIапдезе къваригIарал чагIи гуро ниж. ХIапдезе ккани, гьелдаса бигьаяб жо гьечIо. Нижее бокьун буго тIалъиялдаги халкъалдаги гьоркьоб гара-чIвари гьабизе, гIадамазул гIумру бигьалъиялъе ругел нухал тIадчагIазда рихьизаризе.",
        "ТIалъиялъе къваригIун бугебищ гьеб?",
        "Буго. Гьезиего гIадин нилъеегоги къваригIине ккола гьеб – цебетIей. Цогидал регионазда гIадин церехун ине бокьун батани, сверухълъиялдехун бугеб бербалагьи тIубан хисизабизе ккола нилъеца. Масала, ришватчилъиялдехун, бизнесалдехун… Гьединлъидал мэр вищиялдехун бугеб пикруги хисизабизе ккола. Альтернативаго гьечIел рищиял гуро гьел. Байбихьуда букIун батаниги, гьанже гьечIо гьеб гьедин. Гьенире кандидатураби лъурал 40-явго чиги гьедигIан тIаса-масагоял чагIи гуро. Гьезда нахъаги чагIи ратула.",
        "«Дун вуго дунго дидаго чIарав чи»",
        "Гьедин батани, мунги Сайгидпаша ГIумахановасул чиян ракIалде ккезе рес бугодай, цо заманалда Хасавюрталда ЖКХялъул нухмалъулевлъунги хIалтIулев вукIиндал?",
        "ГьечIо. Сайгидпаша ГIумахановасдехун дир гIезегIан лъикIаб бербалагьи буго. Амма дун вуго дунго дидаго чIарав чи. Цо заманалда республикаялда иш данде билълъунеб гьечIолъи бихьидал, лъидасанниги кумекги гьаричIого, ун къватIивегун, дицаго гьабуна магIишатги.",
        "Республикаялда машгьураб тухумги буго нижер. Масала, дир имгIал МухIамад Юсупов вукIана МахIачхъалаялъул горисполкомалъул бетIерлъун. Гьесда цадахъ лъугьун нижер инсуцаги дагьаб хIалтIи гьабичIо республикаялдаса гIебеде. Гьединлъидал жакъа дунги дирго хасаб нухккун ине ккола.",
        "Нагагьлъун мэрлъун Салман Дадаевги вищун, администрациялда лъикIаб хъулухъ кьолеб бугони, инкар гьабилебищ дуца?",
        "Ургъила. ЦохIо дун гуревха, нижер тIолабго багъа-бачариялъул чагIигун цадахъ. Мэрлъиялде документал кьелалде цебеги гьезулгун гIакълу дандбан букIана дица. Нижеца хIисабалде росила киналго рахъалги, лъида цадахъ хIалтIизе кколев вугевалиги. Гьединго ургъила гьанив «Дагестан единый» абулеб багъа-бачариялда гъорлъ вукIунищ дидаса цIикIкIун пайда букIинеб гIадамазе, яги мэриялде унищали.",
        "Хунзахъ районалда цIикIкIараб кIвар кьолеб буго лъай кьеялъул даража борхизабиялде. ЦIиял ралел ва капиталиял ремонтал гьарун къачIалел руго лъай кьеялъул гIуцIаби, квер чIвалеб буго цIалуе гьунар бугел лъималазда. Гьедин, гьал къоязда КIахъ ва ЦIелмес росабалъ капиталияб ремонталдаса хадуб хIалтIизе кьуна цIи гьарун къачIарал лъималазул ахал.",
        "КIахъ ясли-ах рагьиялъул тадбиралда гIахьаллъана районалъул бетIер СагIид Юсупов, гьесул заместитель Шамил ГIаммаев, лъай кьеялъул отделалъул начальник Залимхан ГIумаров, администрациялъул лъай кьеялъул ва гIуцIабазул вакилзаби ва росдал жамагIат. Жиндирго кIалъаялда районалъул нухмалъулес баркала кьуна ясли-ах къачIарал хIалтIухъабазе ва бицана районалда лъай кьеялъул бутIаялде кидаго цIикIкIараб кIвар кьезе бугилан. Гьеб ясли-ахалда буго 20 лъимералъе бакI. Хисун руго нуцIби ва чIабар, лъун руго пластикалъул стеклопакетал, ай гьаб заманалда рекъарал шартIал гIуцIун руго.",
        "Гьенисан районалъул нухмалъи щвана гьединго цIигьабун къачIараб ЦIелмеселъуб ясли-ах рагьулеб тадбиралдеги.",
        "МугIрузда-щобазда, тIугьдул кинигин, щущан руго гьанир ганчIил росаби",
        "(Cапаралдаса хъвай-хъвагIаял)",
        "Хунзахъ районалъул бакътIерхьул рахъалдехун бугеб росу ккола ГIахьалчIи.Тобот гIурул расалъиялда щущан рукIарал ЦIункIалутIа, ХваранзитIа, БеркитIа кулаби цолъиялдасан лъугьанин гьебилан буго бицен. Цолъунги гьел руго «Бакъхури кьуру» абураб бакIалда живго жиндаго чIун яшавалда вукIарав, гIангурав ГIахьалгьечI абурав чиясда сверун. Гьесул цIаралдасанила бачIараб росдал цIарги.",
        "Жакъа къоялда советалде гьоркьобе унеб щуго росулъ гIумру гьабун буго 1712 чияс, гьезие хъулухъалъе буго ункъго фельдшерлъиялъулгун акушерлъиялъул пункт, кIиго гьоркьохъеб ва цо байбихьул школа, ясли-ах, почалъул отделение, культураялъул рукъгун библиотека.",
        "Росдал тарих байбихьулеб буго нилъер эраялде щвелалде кIиазарабилеб къарнуялдаго. Гьеб заманалъулаллъун рикIкIана гIалимзабаз росу бугеб бакIалда ратарал руччабазул курхьенал.",
        "ТIасияб ГIахьалчIиса Макьасде щвезегIан букIун буго магIарде боцIи къотIулеб нух. Тумагъари, Хьимакъоро, КолотIа росаби раккун руго гIезегIан хадур. ЦIикIкIараб ригьалъул гIехьелдерица бицахъе, цо-цо кIи-кIи рукъ бугел гIемер кулаби рукIун руго сверухъе. Хурзал рекьизе, магIишат гьабизелъун лъикIал ракьал ругелъуре дагь-дагьккун гIехьел рахъиналъ лъугьун руго дол гIисинал росабиги. Бакъда, ХIиниколо, Шатиколо, РагIадухъ чангоязул рукIун руго цо рукъги боцIи хьихьизе бокьги гурого гьечIеб мина-карталдасан гIуцIарал кулаби. Цо-цоязул гьенибго чIей букIаниги, гIемерисел къад хIалтIизе колотIе ун, къаси-мех рокъоре росулъе руссунел рукIун руго.",
        "ГIахьалчIи росдада нахъа буго 450 метра борхалъи бугеб бал. Гьеб бахун добехун букIанила Мочолъхур абураб гIехьелдерилго кулиги. Гьеле гьелдасан лъугьун буго тIубараб росу, дица цебеккун хъванги букIараб-МочIохъ. ГIахьалал мучIдузда хьихьулеб букIун буго гIехьелдерицаги мачIхъадерицаги боцIи 1929 соналде щвезегIан, гьеб соналъ Балал тIогьисан гIорхъи-заниги чIван, гьазул гIаммаб мегIер-гIалах бикьун буго. НекIсияб биценалда рекъон, гIехьелдерил ракьал тIалъиялда бугеб ГIакаро магIарде щвезегIанцин рукIанила, шималияб рахъалдехун ругел кавабахъан гурого росулъе жанибе нухги букIинчIила.",
        "1940 соналъцин росу рагIалда букIун буго гуржи яги албан мацIалда тIад хъвай-хъвагIаялги гьарураб ункъбокIонаб гамачI. Токил мухъалъул хIубал чIвазеян 1965 соналъ 1,5 гъварилъуде ракь бухъидал, ратун руго некIсиял гIадамазул минабазул къадал, ганчIил гьабураб гъансито, меседил буртIин. Гьединго ратун руго ганчIил гIасруялъулго тIагIалаби.",
        "Цо тарихияб тIохьода хъвавухъе, ТIануси росуги бахъун, Беркитауялдасан Бакълъухъ росу бахъизе гочунев вукIарав Тимурил рагъулав цевехъан къадаралдеги щванила гIехьелдерил ракьазда. Гьев вукъун вугила ГохIдохъ абураб бакIалда. Щивав рагъухъанас гьесул хабатIе хъат цIун ракь рехиялъ лъугьараб бугила 16 метр борхалъи бугеб гIехьелдерил гьаб гохIги.",
        "Ислам тIибитIизегIан гьанир христианал рукIиналъе нугIлъи гьабула гьанжесеб масжид бугеб бакIалда «ГьатIан» илан цIар тараб килисаялъул нуцIил кIамури цIунун хутIиялъги «Мария есус» ан тIад хъвараб хъанч батиялъги. Гьелдасаги гIажаибаб цойги хъанч батун буго жиндирго рукъалъул къадалъ нилъергун заманцояв Къебедов МухIамадидаги. Гьелда тIад гIарабалъ «СахIибу гьазаль байт. Дадаш» илан хъван букIун буго (гьаб рукъалъул хважаин Дадаш, 1270 сон). Ригь базе бухъа-хъвай гьабулаго батараб хъанч тIад хъвай-хъвагIаялгун жиндирго рукъалъул къадалъ лъун букIараб кинха дов Дадашица! Бакъбаккул рахъалдехун рукIарал христианазул хабзалазда тIадги жакъа росдал гIумру тIегьан буго.",
        "ГIун рачIана цIиял гIелал, рахъана Дагъистан тун къватIибеги цIар тIибитIарал исламалъул гIалимзаби, машгьурал тохтурзаби, артистал, рагъулал хъулухъчагIи. Жакъасел гIехьелдерил ва сверухъе ругел росабазул гIумру гIезегIан бигьаяб буго умумузулалдаса.",
        "ГIезегIан чагIи хIалтIилел руго полициялда ва рагъулаб часталда. ХIукуматалъул хIалтIуда гьечIезин абуни, гIи-боцIи хьихьун, хурзал рекьун бетIербахъиги гьабулеб буго. Советалде гъорлъе унеб 5 росдал ва гъутаналъул гIадамазул буго 1410 бетIер чIегIер боцIул ва 5610 бетIер гIи-цIцIаназул.",
        "Узухъда, гьеб дагьаб къадар бугилан баян гьабуна дие ТIаса ГIахьалчIиса « Миллаталъул» гьудул МухIамадов МухтарахIмадица. Цебе жиндица цохIо ТIаса ГIахьалчIи росдал рохьдолъ 150-200-ялдаса гъоркье хIайван рикIкIунароанила, гьанже гьеб 41-ялде ккун бугила.",
        "Ахирал соназда жаниб гIолохъанаб 100 хъизамалъе рукъ базе участка кьеялъги бицуна цойгидал - Сивухъ, ХIариколо росабалъа гIадин гьаниса гIатIиракьалде тIурулел гIемер гьечIолъиялъул. ГIолохъабазе руссине бакI букIинеян къачIан руго росулъ ва Ахтини гъутаналда спортзалал, магIарухъ рагьун буго футболалъул майдан, лъималазул лъабго площадка.",
        "Амма цIакъ язихъго рихьана дида 1926 соналъго бараб школалъул минаги, НухIил гамидаса бахъараб ремонт щвечIел клубгун росдал администрацияги.",
        "Бащдаб ставкаялде рачун, 3-4 азарго гъурщиде хIалтIилел ругин жалилан ургъел бикьана маданияталъул хIалтIухъабаз: «КъачIого рукIинеянгIаги тун ратила ниж гьаб инжитлъиялда. БукIунаро тадбирал тIоритIизеяли щай гурин, тIурччи-цIул босизецин капек гIарцул».",
        "Инжит гьари хIехьеларингIаги батила, дугъдан рахан бугоан росдал библиотекаялъул нуцIа. Культураялъулазда данде «алжаналда ругеллъун» рихьана мухбиралда капиталияб ремонт гьабун къачIарал минабахъ ругел медпункталъулги ясли-ахалъулги хIалтIухъаби. Китаялдаса бачIунеб учузаб къаялъул посылкаби рикьун свакачIо дун ГIахьалчIи йигеб тIубараб къоялъ почалъул отделениялъул начальник Шейхова Загьра. РачIунел рукIана гIадамал ГАИялъул штрафал, токихъ гIарац, налогал кьезеги.",
        "Цебе гIадин газет-журналал хъвалел гьечIиланги йикIана Россиялъулго бухьеналъул министерствалъул ХIурматалъул грамота щварай хIалтIул ветеран нижеда.",
        "Щибха кколеб кIиазаргогIан чи вугеб бакIалъе гIицIго 9 «Миллат» газета?! Мукъсанаб тарих. Щаяли, жакъасел дармил почтовикал-тIадчагIаз цIикIкIун кIвар кьолеб буго, кинго подпискаялде гуреб, 2-3 нухалъ хирияб багьаги тIад лъун бичулеб порошок-сапуналдегун чай-кофеялде. Батила гьелъулъги балъголъи.",
        "Гузбиги гъежда чIван руккелал гьарун магъилъе унел руччабазулгунги накъит гьабичIого чIезе кIвечIо дида гьеб къоялъ. Гьел ратана къвали бухъизе унел. Цо щиб букIаниги захIматаб хIалтIи гьаби магIарулаз бащад гьабула «къвали бухъиялда». ХIакъикъаталдаги, захIматаб хIалтIи бугоан, тIаде щибго загьираб гIаламатги гьечIого, гIисинаб гьеб нигIматалде тIаде ккезегIан цебесан хасалил цIороялдаса бигьинчIеб ракь бухъи. АнцIго квадраталдасаги цIикIкIун ракьул бухъидал, ченгел къвалул батун бугоан диргун хабар ккарай ПатIиматида. 300-400 гъурущ кьун базаралдаса босиго учуз бихьана дидани…",
        "Цебе мугIрузул лъим бищун бацIцIадаблъун рикIкIунеб букIараб батани, унтабазул гIемерлъиялъ, гьелъулъ гIунгутIи бихьизе тIамулел руго тIадмагIарулал гьанже. Жидее цIакъ бокьилаанила лъел качествоялъухъ балагьизеян рукIана годекIанир гIодор чIарал. Дун гьение щвараб къоялъ щибаб рукъалда (сураталда гIадаб рехун таралдацин) къватIалъул цIар, рукъалъул номер чIвалел хIалтIаби инел рукIана ГIахьалчIи мухъалда. «Ахалчинская», «Тумагаринская», «Матласская» ян бигьаго лъурал рукIана къватIазда цIаралги.",
        "Дагъистаналъул тарихалда кинаб кIвар бугеб лъугьа-бахъин кканиги, гьелъул аслиял гIахьалчагIи, аслияб бутIа лъолел гIадамаллъун рукIана магIарулал. Миллат цIехечIого гIагараб ракьалде бачIараб къварилъи гьез жидерго рокъобе бачIараблъун къабул гьабулаан, рохулаан гIагараб Дагъистаналъул церетIеяздаса ва бергьенлъабаздаса. Цоцазулгун бухьеналъе ва гьоркьорлъабазе хIалтIизабулаан цо росдал босараб гуреб, киназего хасиятаб болмацI.",
        "Гьелдалъун магIарул маданият, адабият ва гIумрудул тарих жибго жиндаго чIараблъун гуреб, киназего хасиятаблъунги лъугьунаан. ЧIухIизе ккараб буго магIарулазул маданиятги тарихги. Щибаб росдал рукIа-рахъиналъул, хьвада-чIвадиялъул, тарихиял лъугьа-бахъиназул, ретIел-хьиталъул ва квен-тIехалъул жидеего хасиятал рахъал рукIаниги, киназего гIаммал руго гьезулъ аслиял рахъал. ГIамал-хасияталъул рахъалъ босани, хIатта киналго магIарулал гIумруялде куцаялъул тарбия цо мугIалимас кьураб бугиланцин ккола – гьедигIанги цоцазда релълъарал руго магIарулал.",
        "ГIемерал руго магIарулазул цо росдал гIадамаца бицунеб мацI цогидазда бичIчIуларел жамагIатал. Амма лъикIаланго бечедаб буго гьезул адабияталъул нух: кир ругел магIарулазул гIадал магIна цIубарал кицаби, абиял, халкъиял асарал, лъида лъалареб Инхоса ГIалихIажиясул гIакълудул гъварилъиги, ХъахIабросулъа МахIмудил рокьул кучIдузул бухIиги, ЦIадаса ХIамзатил малъидул гIатIилъиги, Гьандихъа Муса МухIамадовасул асаразул паналъиги; Дагъистаналъул цIар дунялалдаго рагIизабурав Расулил пикруялъул цIубайги. Кина-кинавги чиясда къимат кьезего бажаруларо гьеб тIолабго хазинаялъул.",
        "ХIисаб гьабураб мехалъ, къалмил устарзаби куцалеб алатлъун буго жибго халкъ, миллат, гьелъул гIумру. Халкъалъул пикрабазул ва гIумруялъул лъугьа-бахъиназдасан босараб бечедаб нахърател тана гьез нилъей рагIудалъун. Гьеб буго нилъее букIине кколеб хьвада-чIвади баян гьабулеб, гIолеб гIелалъе тарбия кьолеб аслияб мугIалим – гIасрабаца нахъа тараб умумузул нух.",
        "МагIарул халкъалъул мацIги щибаб росдае хасиятаб гуреб, гIаммаб буго, гьебги болмацI ккола. Амма адабияталъул гIаммаб хъвай-хъвагIай бичIчIизе ккани, нилъерго рахьдал мацIги гьелъул хъвай-хъвагIайги лъазе ккола. Гьеб умумузул нух тIаде бачIунеб гIелалда лъалеб гьечIони, лъидасан ва сундасан гьез мисал босилеб?...",
        "ГIумру гьабизе бигьалъаби цIехон, гIемерисел магIарулал гIатIиракьалде гочана, рехун тана рижараб ракь, гIагараб жамагIат. Гьел таниги, цадахъ босизе бегьулеб магIарул тарбияги, гIамалги, ракIалдещвеялги цояз цIунана, жидерго лъималазухъе кьуна. Цогидаз, «БагIараб кьо бахаралдаса магIарул мацIго щай?» абураб махсаро хIакъикъатлъун лъугьинабуна. ГIатIиракьалде рахъаралдаса рехун тана мугIрузул гIадат-гIамал: лъалеб гьечIо магIарул тарих, гIумру, умумузул цIарал, гьезул рачIин, аслу, гIагараб ракьалъул тарих. Бищун аслияб, гьеб кинабго цIунулеб мацI – я бицунеб, я лъалеб гьечIо.",
        "ГIагараб миллатги, гьелъул мацIги, кинабго рухIанияб бечелъиги биларал нилъер наслабазда метерисеб къоялъ мун щиб миллаталъул абун цIехани, жаваб кинабдай щвела гьездасан. КватIулел гьечIодай нилъ аралъул хIисаб гьабизе, нилъер миллаталъул мацIниги цIунун, гIолеб гIелалъухъе гьеб кьезе?! МацIалда цадахълъидал кинабго гIамал-хасиятги, чилъи-яхIги инсанасулъ цIунун хутIулеб. Гьадин салулъан чвахулеб хIабургъараб лъимлъун биччан тани, кидаялиго гучаб, цIар рагIараблъун букIараб магIарул халкъ, кигIан заманалъдай нилъеда цIунизе кIвелеб ва нахъе хутIилеб гьелъул бечедаб миллияб хазина?!",
        "Гьел пикрабаз ниж рачана хадусеб хIукмуялде. 2012 соналъ магIарулазул данделъиялда гIуцIана «МагIарул миллиябгун маданияб автономия». Гьенир гIахьаллъараз загьир гьарулел рукIана батIи-батIиял пикраби – магIарул мацI, тарих, адабиятгун маданият цIунизе ккун бугин, гIолеб гIелалъе умумузул ирс кьезе кколин. Рехсана нилъер миллаталъул цоги-цоги гIузраби. Гьенибго хIукму гьабуна магIарул миллаталъул жамгIияб гIуцIи букIине кколин, гьеб хIалтIи жидедего тIаде босулеб, миллаталда хурхун раккарал суалал тIуралеб, гьезие квербакъулеб абун. ГIемер заман гьоркьоб инчIого гIуцIана «МагIарул миллиябгун маданияб автономия». Идараялъул нухмалъуде гъорлъе лъугьана:",
        "1. Айтберов Тимур",
        "2. БисавгIалиев МухIамад",
        "3. ГъазимухIамадов ГIалисултIан",
        "4. ГIумаханов Сайгидпаша",
        "5. Ибрагьимов Бадрудин",
        "6. МуртазагIалиев АхIмад",
        "7. Набиев ГIисалмухIамад",
        "8. Уладиев Сулайман",
        "9. ХIапизов ШагIбан.",
        "БетIерлъун вищана («Правлениялъул председатель») – Сайгидпаша ГIумаханов, гьев хисулевлъун («заместитель») – ШагIбан ХIапизов.",
        "«МагIарул миллиябгун маданияб автономиялъул» аслияб мурадлъун ккола мацIгин тарих, маданиятгун адабият лъазаби ва цIуни, гьелдаго цадахъ, гIун бачIунеб гIелалъе ва цIиял наслабазе нилъер бахIарчиял умумузул тарихги, гIакълуялъул ралъад гIадал гIалимзабазул асаралги халкъалда рагIизаби ва цIуни.",
        "МацI, тарих ва дин – гьаб лъабабго буго нилъер миллат цIунулеб аслияб алат. Автономиялъ гьабулеб хIалтIул аслияб кIвар кьейги гьезде букIине буго. Иншааллагь, Аллагьасул нухги ккун, умумузул рахъги ккун, магIарулазул кумекалдалъун, ракIчIараб гали тIамизе къасд буго нижер гIуцIиялъул гьеб рахъалъ. Гьайгьай, цIалдолездасан кумек щвелин хьулги буго, щайгурелъул тIадехун рехсарабщинаб ккола нилъер гIаммаб хазина ва гIаммаб къисмат.",
        "ЖамагIаталъул газа кьурдаги рекIунила",
        "ТIабигIияб газихъ гIащикъал росаби",
        "Токалъул хIубал, «кагътил рехъаби», ДТ-75 бульдозер…",
        "ГIадамаз рорхана социалиял, экономикиял, маданиял ва жиеего хасал суалал. Гьеб данделъиялда гIахьаллъи гьабуна Гумбет районалъул нухмалъулесул ишал тIуралев ГIабдулахIажи ГIабдулкъадировас ва районалъул администрациялъул бетIерасул заместитель ХIайбула ГIабдурахIмановас.",
        "Бакъдаб авалалде бакъ кида щолеб",
        "МелъелтIа росдал аслияб мажгиталъул имам ГIабдурашид Лабазановас Бакъдаб авалалда электроэнергиялъул даража лъикIлъизабиялъул суал борхана. Гьесул рагIабазда рекъон, гьеб авалалъе сахаб ток чIезабизе 15 хIуби ва кварал хIажалъулел руго.",
        "Кьаву хурхарал газил рогIрал",
        "Гумбет районалъул Ветераназул советалъул нухмалъулев УхIумагъази Нажуевас бакълъулазулги тIабигIияб газалде хIажалъи бугилан абуна. Гумбет районалъул анцI-анцI гектар ракьалъулги бухъа-хъван, лъун руго Хунзахъ, Болихъ, ЦIумада районазде газ бачарал рогIрал. Газ бикьулеб чанго станция буго районалда. Масала, МелъелтIа росдада аскIоб буго цо гьединаб станция. Районалъул центалда жанир газалъе рогIрал лъуралдаса сонал унел руго. Гьел трубабиги кьавуца туризаричIого рукIине, гIадамазул гIумруги лъикIлъизабизе, чанго километр гурони манзилги гьечIеб мехалда, МелъелтIе газ бачине бажарилародаян суал кьуна Нажуевас депутатасе, гьеб иш гIумруялде бахъинабиялъе квербакъеян хитIабги гьабун.",
        "Москваялдаги МахIачхъалаялдаги ругел тIалъиялъул идарабазде хитIаб гьабун, жиндирго лъай-хъваялдаса ва хIалтIулаб хIалбихьиялдаса пайда босун, бакълъулазул рукъзабахъе тIабигIияб газ щвезабизе хIаракат бахъилин абуна НурмухIамад ГIалиевас.",
        "Вехьасул къиса",
        "НурмухIамад ГIалиевас телефоналдасан ахIана Дагъистаналъул росдал магIишаталъул ва нигIматалъул министр Мусафенди Велимурадовасухъе. Министрас абуна, гьединал хIужаби тIатани, жиндица хIалтIухъабазе гIадлу гьабизе бугилан ва унго-унголъунги боцIухъанлъи цебетIезабулел ругел гIадамазе квербакъи гьаби жидер борч кколилан.",
        "Фермер, агроном ГIабдулкамил МухIамадовас хъутаналда ракь хIалтIизабизе бокьун букIин загьир гьабуна. ГIияе рагIи-хер букIинабизе 20-30 гектар ракьул «Мехельтинский» СПКялъул хъутаналда ижараялъ босизе рес ккелародаян абуна МухIамадовас.",
        "Дагъистаналъул Халкъияб Собраниялъул парламентарий НурмухIамад ГIалиевас ракIалде щвезабуна республикаялъул бетIер Рамазан ГIабдулатIиповас ракь гьеб хIалтIизабулев чиясухъе кьезе кколилан абураб калам. ГIабдулкамил МухIамадовасдаса мисал босун, цоги фермеразги рехун тарал ракьал хIалтIизаруни, хIасилал лъикIал ккезе ругилан абуна депутатас.",
        "Нух битIаги!",
        "«Гумбеталъул нухазул № 10-абилеб предприятие» абураб ОАОялъул генералияв директор ГIалимчилав ГIаличилаевас баян гьабуна гьеб идараялда бугеб бигьаяб гуреб ахIвал-хIал. 2000-абилеб соналдаса цIиял тракторал рачIун гьечIо нухазул гIуцIиялде. Гьединаб басрияб техника букIиналъ, щвалде щун нухал къачIазе ва гьел гIадамазе хIинкъи гьечIеллъун гьаризе захIмалъулеб бугилан бицана ГIалимчилаевас.",
        "НурмухIамад ГIалиев кIалъана Дагъистаналъул Нухазул агентствоялъул бетIер Загьид Хучбаровасде ва борхана рехсараб суал. ДТ-75 трактор бакълъулазул нухазул идараялъе биччазе рагIи кьуна Хучбаровас.",
        "07.12.2016 с.",
        "Дида кIудиял чагIаз бицунеб рагIун букIана, доб хIуригат бахъун хадубила, Совет хIукуматалда цIализе хъвазе лъаларел чагIи рукIине бегьуларилан, чIахIиял чагIи ликбезалдейилан ликпунктазде хьвадулаанила, кодоб кагъат-къаламги ккун. Гьедин чанги жиндирго цIарцин хъвазе лъаларел чагIазда хъвай-цIали малъанилан.",
        "Нусго соналда жаниб тирулеб сверулеб жо букIун буго аб дунял. Гьале гьанже нилъ добго бакIалде щвана. Гьанжеги чара гьечIого къваригIун руго нилъее дол ликбезал. Гуро, хъвай-цIали малъизе гуро. Тарбия кьезе.",
        "Цо-кIиго гIел борчIун ун буго нилъехъа тарбия кьезе ракIалде щвечIого. Гьанже гьеб гIелалъул лъимал руго школазда цIалулел. Эбел-инсул тарбия гьечIолъиялъ, лъималазда гIемераб гIакъуба бихьулеб буго, жалгоги тарбия щвечIел, гьереси бицине, хIалихьалъи гьабизе, рищват босизе, бикъизе нахъе къаларел лъугьунел руго. Эбел-инсуца гьабулеб батараб гурони, лъималаз щибха гьабилеб.",
        "Кинавго чиясул гьечIин тарбияйин абизеги бегьиларо. Руго жидедаса мисал босизеселги чанги. Амма… Эбел-инсуца хвезарулел руго лъимал.",
        "Гьале цо мисал",
        "Гьал къояз нилъер лъимал рукIана ЕГЭ кьолел.",
        "Саламатал эбел-инсуца, Бичас биччани, ЕГЭ кьезе витIулев вуго вас… лъабго телефонги кодобе кьун.",
        "– Ма, дир вас, дурго бахъани дирабгIаги хутIизе, гьаб дир телефонги босе, - йилан абулеб буго эбелалъ. – Вореха, камераялда вихьулареб гIадаб бакI балагье гIодов чIезе… Дол чагIи тохлъаралго интернеталдасан хъван баче, - йилан малъа-хъваялги гьарулел руго.",
        "Ма, щиб кканиги, дир гьаб айфонги босе, интернеталдаса бокьараб жо балагьизе цIакъаб бугин дир аб, - илан инсуцаги бегьулеб буго жиндирго телефон. – КIвараб хIаракат бахъе, дир вас, щиб хIилла гьабунги гьел баллал цIикIкIун щвезе, хадуб нилъеца цо щиб букIаниги ургъилин, - илан ракI-макIги гьабун витIулев вуго вас экзаменалде.",
        "Киналго ракI унтун школалде ракIарарал тухумалъул чагIазги, боркьараб рагъде вас тIовитIулел ругел гIадал гьурмалги гьарун, витIула вас жаниве.",
        "Гьанже ав пакъир, ворчIиладай чIваладайилан щола доб бегьулареб жо цадахъ бугони ахIтIолеб жоялде аскIове. ТIамула гали… бииип! Бахъун чвантинисагун кьола цо телефон пилициялъуласухъе. Цойги нухалъ витIула добго жоялда жанисан ине. ЯхI гьечIищила нужер, нич гьечIищила, цого бакIалдасан кIиго нухалъ лъимер билълъинабизейилан ахIи-хIур бахъуна эбелалъул… ТIамула гали – биииип! Бахъун бачIуна къватIибе кIиабилеб телефон. ВитIула цойги горсверуде. Гьанже хIехьезего кIоларого лъугьуна эмен ва кинабго тухум-кьибил, щайила лъималазе гIакъуба кьолеб, сверабиги рахъизарун, бетIер сверизабулеб бугила васасул, гьанже кинабгоги нужеца кIочон тезабун, кинилан эс экзамен кьолеб, хвезабунила жидер васасул гIумру...!!!! ТIамула гали – биииииип!",
        "Гьале цойги мисал",
        "ВачIинев вуго цойги эбелалъул маулхIаят ЕГЭ кьезе, черх бациледухъ тIад шпаргалкабиги рухьун. Гьел тIад рухьунаго гьесда малъун буго кин вилълъине кколев, кин гIодов чIезе кколев, кин къулизе ва ворхизе кколев, чан минуталдасан хIажатханаялде ине кколев, кинаб суалалъе жаваб кинаб логода бухьун бугеб, кин гьеб бахъилеб ва хъвалеб…. ГIадан хадув гIунтIулареб гIемееераб халааатаб инструкцияги кьун витIун вачIинев вуго ав лачен экзамен кьезе. АнцIила цо соналда жаниб школалда малъун лъан букIарабали щиб гурин, жиндирго цIар кIочон тун буго ав пакъирасда, гьеб жинда тIад бугеб бакIаб ва захIматаб жавабчилъиялъ. ЦIалдохъанасул хIинкъадго рахъ-рахъалде речIчIулел бераздалъун, тIеркIолеб кIалалдалъун ва сородулеб тIилгIараб черхалдалъун бокьарав чиясда бичIчIулеб буго лъикIаб гуреб жоялъе ав ургъулев вукIин.",
        "ВукIаниги, цIалдохъанасда квер хъвазе ихтиярги гьечIелъул, берцинго гIодов чIола ав столалалда нахъа. ЦIцIараб заманалдасан вахъуна нилъер бахIарчи хIажатханалдейилан… бала лъабго сагIат, кверал тIуртIудун суал цIалун бажаруларого ва кинаб логода жаваб бухьун бугебали ракIалде щоларого. КIвараб-лъараб жоги хъван, ракI рекIеде бачIунарого, кивехун унев вугевали лъаларого къватIиве вачIинев вугев цIалдохъанасде полициялъулас «Ле!» - илан гьаракь гьабула ва гьев чвархъан гIодов ккола. Лъималазул нервабиги чармил рукIунарелъулха.",
        "Гьеле. Щиб дарсха кIудияз гьел лъималазе кьураб?",
        "РачIа ликбезал рагьизе…",
        "СалихIица жергъен гIадин рекъезабе. Бахтуница тIокъо гIадин бацIцIадго, берцин гьабе.",
        "Гьел абиязул буго гьадинаб хIакъикъат. Хубарал рукIун руго щибниги жоялъул гIемерго ургъел гьабуларел, ихтилат-кеп хириял гIадамал.",
        "СалихI абулев чияс цIакъ лъикI кьурдулев чиясда рекъезабун кьабулеб букIун буго жергъен-къали. Гьединлъидал ихтилат-кепалъе гIолохъаби щибаб сордоялъ СалихIихъе гьоболлъухъ щолел рукIун руго. Гьес къали кьабун, гIолохъаби кьурдун, рукъалъул тIокъодул (рагъидул) чIабар бухъ-бухъун, пасат гьабулеб букIун буго.",
        "Радалалде, лъиданиги бихьилалде, СалихIил чIужу Бахтуница бохьун, жужан, щибго ккечIеб гIадин къачIалеб букIун буго чIабар.",
        "Батайица бурутI гIадин хьихьун руго",
        "Хубаралдаса Батай абун цIар бугев мискинчиясе (Нурасул ПирахIмайил вац) садакъа гьабун кьун букIун буго бурутI.",
        "Эсги чолода бухьун тун, ракIалде щвараб мехалъ гурони хер бачIого, лъим кьечIого тун букIиналъ, гIемер заманго иналде хун буго бурутI.",
        "Бичча-бихъан тараб рукъ-азбаралде, гIи-боцIуде, тIалаб-агъаз гьабичIого тарал лъималазде гьедин абула хубараз.",
        "Салахан, Салаханил буго хасият, Салаханин кколарищ, Салаханас гIадин буго гIумру гьабулеб",
        "КIвахIалав, вега-вахъун, сундулниги ургъел гьабуларев чиясда гьедин абула хубараз.",
        "Биценалда рекъон, цебе заманалда НахъбакIалъул мугIрузул цо бутIа букIун буго Сала абурав чиясул кверщаликь.",
        "ГIи-боцIи гIемерал бетIергьабазухъе ижараялъе мегIерги кьун, щвараб жоги кван-гьекъон, вега-вахъун, эркенаб гIумруялда вукIун вуго гьев. Гьенисан бачIараб буго СаламегIерги, Салатау абураб цIарги, тIадехун рехсарал абиялги.",
        "БатIалъи батичIони, Согохъ Ажабика хисе",
        "Нурасул ПирахIма, цIадаб лъезе цIулги лъугIун, ун вуго кIудияб рохь абулеб бакIалде цIул къотIизе.",
        "Гьеб букIун буго рагъда хадусеб, Сталинил заман - рохьил билет гьечIого, цо гIер къотIарав чиясе туснахъ къотIулеб гIадат букIун буго.",
        "ПирахIма цо кIудияб гъотIол гIаркьалабиги къотIун, гьакида гьелги лъун вачIинаго, дандеккун вуго рохьихъан – Гетма-Хасай.",
        "Дуца лесонарушение гьабун бугилан, гьесда тIад акт хъвазе лъугьун вуго дов. ГьабичIин, гъветIги къотIичIин тIирун чIун вуго ав. Батани, бихьизабейин цониги хIехь. ЦIул кисахайин гьикъидал, гIаркьалаби ругин, гьел къотIизе гьукъунги гьечIин жаваб кьун буго Нурасулас. Эзул батIалъи щибан чIун вуго рохьихъан. БатIалъи гьечIеб батани, дир Сого дуегоги ячейин, дурго Ажабика диеги кьеян, оцаза цIалги кьабун нахъе ун вуго ПирахIма.",
        "Сого йикIун йиго сурукъай, якIа-яхаричIей гIадан. Ажабикайин абуни берцинай, росулъго цIар бугей, яцIцIадай, амма лъимер лъугьунарей гIадан йикIун йиго.",
        "ВачIунелъул бубудулев, унелъул двардадулев пударухъанасда релълъуна.",
        "Дунго дунан, гьурал гIемерав, гIамал кIудияв чиясда абулел рагIаби.",
        "Гьелъул хIакъикъат буго гьадинаб. Гьанжеялдаса нусгоялдасаги цIикIкIун соналъ цебе, хубаразул ва цогидалги салатавиязул росулъе хьвадулел рукIун руго жидеего бетIербахъиялъе жо балагьизе, палугьаби, кочIохъаби, речIчIухъаби ва цогидабги пагьму-гьунар бугел гIадамал.",
        "Цо къоялъ кIиго-лъабго чи, тIад гьир бугеб хIамаги хадуб цIан рачIун руго Хубаралде. ГодекIанир рукIарал гIадамазде аскIоре щолаго гьезул цояв эхе-эехеде кIанцIон, пенщон, бубудун, ццулъараб оцода релълъараб гIамалкIодолъи гьабизе лъугьун вуго. Салам-каламалдаса хадуб росуцояз гьикъун буго, нужер мурад щиб, щай гьадигIан хIал щун бугеб нужер гьалмагъасдеян? Гьезги жаваб гьабун буго гьав вугин тIадмагIаруллъиялда ва хьиндаллъиялда гугарун данде чи вазе течIев, оц-басигицин гIодоб тIамурав цIар арав речIчIухъан. Гьениса щвараб давла бугин хIамида тIад къан, гьанисаги гьебго давал щвезе ракIалда бугин жидедаян.",
        "Дагьал хIинкъарал гIадин лъугьарал хубараз хIукму гьабун буго гьадинав къуватав речIчIухъанасда данде КIудияв МухIу виччан лъикIилан. Цо гIолохъанчи витIун вуго, МухIу рокъов вугищан балагьизе аян. Гьев хеккого тIадвуссун вачIиндал, щиб ккараб, МухIу рокъов ватичIогойищилан годекIанир рукIараз гьикъидал, гIолохъанчияс абун буго, дун рукъалъул кIалтIе щведал рохьоса вачIинев ватанин МухIу, кIиго лъабго чиясдацин борхизе кIолареб гIадаб, цо бицатаб чIалуги гъежда лъун. Дица нужер тIадкъай бицарабго, гьабсагIат цо рокъовеги щун, дагьа-макъаб жоги чIамун, хадув гъелилан абунин МухIуца.",
        "Кингоги МухIу вачIине кватIидал, гьечIевищха нужер гьанив дида данде вахъине кIолев чи, ватичIони, дие кколеб давла кьейилан, дагьавги цIакъ пенщезе, бубудизе лъугьун вуго дов тIадмагIарулав. Валлагь, ишго хвезехъин бугин нилъерилан, нахъойги витIун вуго МухIуда хадув гьез чи. Гьесда МухIу ватун вуго, цо сахI жанибе унеб бетараб рахьдал цIураб хумаги, кIиго мучариги цебе лъун, кваналев.",
        "Нахъойги дуда хадув витIанин дунилан бициндал, цо кIалдиб регьел баккизабулев вукIанин дунилан, бащдаб хума цIураб бетараб рахьги, цадахъ мучариги къулчIун балагьизабун, гьанже рилълъаян, годекIанире къокъун руго. Гьенире щваралго, МухIуца гьикъун буго, киб бугеб доб бубудулеб бугъаян. Жив вугин цеве кIанцIун вуго, гьабил кали гIадав вицатав, къолол мащу гIадав халатав цо залим. РечIчIилалде цебе гьоркьоб балеб жоялда цIар чIвайин дуцаян чIухIун кIалъан вуго дов тIадмагIарулав. ГIемер жого къваригIинарин, гьеб хIамаги, гьелда тIад бугеб гьирги гIелин жиндиеян жаваб кьун буго МухIуца. Разилъун, квер бегьанила дандияс.",
        "МухIуца гIемер ургъичIого, бегьараб квералъ рачелгун, чохьол тIомги бугъил гIадал чIахIиял квераз къан ккун, кодовеги ворхун гIодов кьабурав дандиясул гучаб гьури борчIун ккун буго. Гьеб рагIарал, гьесул кIиявго гьалмагъги кьурун тIад руссун ун руго. ХIалихъе тIадеги вахъун, рекъдилаго пударухъанги гьезда хадув чилун вуго.",
        "ХIамаги цебе къотIун МухIуги рокъове ун вуго.",
        "Иха чи хваниги, ЦIобокьа Ацил гIайиб",
        "Аци - ЦIобокь росулъ вукIарав жамагIатчи, советалъул председатель.",
        "Араб гIасруялъул 30-40 соназда колхозал гIуцIулел, ракьал рахъулеб, кулаказда хадур лъугьараб заманалда гIемераб гIакъуба бихьулеб букIана колхозалъул, советалъул ва парторганизациялъул нухмалъулезда, хасго рухIанияб агьлуги дандечIун букIана гьезда.",
        "Росулъ кинаб букIаниги гьекъел, мехтел, рагъ-кьал ва чIвай-хъвей кканиги, райисполкомалъ тамихI гьабун, хIалтIудаса рахъун, хъулухъчагIазе гIемераб гIакъуба кьолеб букIун буго.",
        "Гьебго заманалда ЦIобокь росдал советалъул председательлъун вукIун вуго Аци. Гьезда гъорлъе унеб букIун буго Иха росуги, гьел Акташ-гIавухъалъе I944 соналъ гочинарилалде.",
        "Райисполкомалъул данделъиялда рукIаго, Иха росулъа цо чи кьурса гъоркье кIанцIун хун вугилан хабар бачIун буго. Гьеб сабаблъун Ацие выговор кьун буго.",
        "Данделъиялда вукIарав, Хубар росдал советалъул председатель Салал МухIамадида гьикъун буго гьениса вуссаравго, батIияб цIияб хабар щибин бугеб Дилималда? Валлагь, вацин, жаваб кьун буго МухIамадица, батIияб цIияб хабар гьечIин, амма Иха чи хваниги ЦIобокьа Ацил гIайиб гьеб букIин хIакъаб бугилан.",
        "Шамил имам гьавуралдаса - 220 сон",
        "«БухIаниги щиб, ле, Аргъвани росу,",
        "Лъабкъого багьадур цо къоялъ чIвараб»",
        "ЛъикIаб къо букIана араб шамат къо. Радалго АхIулгохIил ахада гьудулзабигун дандчIвана. Бахъараб хвалчен гIадин, данде вахъун гьениве щун ватана Гьарадерихъа ХIамзат! МухIамадрасул ГIумаровги цеве гьавун, цадахъ Унсоколоса махщелцояй, «Ахихан» казияталъул редактор Саният КъебедмухIамадовагун, Дагъистаналъул зияратги бана гьениб. Гьениса ХIамзат ГIизудиновас рачана, гIаздал гъалай ккарал мугIруз сверун ккураб, бакълъулазул ГьацIакъалиян абулеб цо хIикматаб авлахъалде. Гьеб гIатIилъухъ имам Шамил гьавуралдаса 220 сон тIубай кIодо гьабун тIобитIараб тадбиралъул мухIканал баянал дица кьеларо, амма бихьа-рагIаралъул бицинчIого ракIги букIинаро.",
        "Гумбет районалъул нухмалъулез гIуцIараб гьеб тадбиралде ахIун рукIана Дагъистаналъул киналго мухъаздаса ва Северияб Кавказалъул республикабаздаса вакилзаби.",
        "ГьацIакъали гIатIилъи",
        "Пикрабиги ракIги гьалдолеб мехалъ, сундасан байбихьун гьеб загьир гьабилебали лъаларогоги хутIула дун. Диего гьабураб асар цIалдолезухъеги кьун бажаруларо.",
        "МагIаруллъиялдаго къанагIатаб кIудияб гIатIилъилъи буго Басрияб ва ЦIияб Аргъвани росабазда гьоркьоб. Гьенире рахунаго, нухда батулеб ЦIияб Аргъвани росдал къватIахъан унагоги ккола гIатIиракьалда ругин.",
        "Кванил нигIматазул остолал гIуцIулел руччаби, машинаби, чуял. Чухъаби ретIаралги тадбиралъул гIаламат бахъарал кепкаби лъуралги бихьинал. Оц жанибе гьунел хьагазухъ белъун, гьарзаго цебе лъолеб гьан, тIолеб гьагIу, тIибитIараб нигIмат..",
        "Радалго, гьенире щун рахъиналде рачана кваназе.",
        "ТIоцебе щвараб бакIалда суалалги гIемер рижула, гIадамалги лъазе бокьула. Кванде квер щолеб букIинчIо, сверухъ ралагьулаго.",
        "Гьаб гIатIилъи сундуе хIалтIизабулеб, ясал?",
        "Гьадинал тадбиразеха, - ян релъулаго жаваб кьуна эргъвендерил ясаз.",
        "РекьичIого рехун тарал ракьал магIарухъ къанагIатаб жо гурелъул, хабар халат гьабичIого тана.",
        "Валлагьги, дир яс, комбайналъ бачIин бакIарулел хурзал рукIана гьанир, - ян абуна цо цIикIкIарай гIаданалъ.",
        "–Гьанже хъутабазда хъарпуз бекьула нижеца,- ян елъулаго цогидалъги тIаде жубана.",
        "–ГIурусазул аскарал рещтIун рукIун руго доб мехалъ гьаб гIатIилъухъ,-инги абун, халат бахъараб Кавказалъул рагъул соназ Аргъванир рукIарал бахIарчиял ва вахIшиял лъугьа-бахъинал ракIалде щвезаруна лъабабилей чIужугIаданалъ.",
        "ЦIакъ тIадегIанаб даражаялда къачIараб кIудияб сцена хIадурун бугоан бакълъулаз тадбиралъе. СанагIаталда, гIодор халичабиги тIамун, руччабазе хасгьабун хIадурараб бакIалдаса тадбиралъул хьибил гурони бихьизе ресги букIинчIо. Сцена ва тадбир бихьулеб гьечIин абураб гIарзги цониги рагIичIо. Кутакалда берцин бихьана, дирго ракьцоязеги хасиятаб, эргъвендерил руччабазул намус, сабру, адаб, гьоболасул гьабулеб хIурмат.",
        "«Щиб, кин, квананищ, хIажатаб жо бугищ?- ин иргадал аскIоре хьвадана Гумбет районалдаса гьудул-гьалмагълъи.",
        "Исламияб, тарихияб, ватIанбокьиялъул, спорталъул, адабияталъул ва маданияталъул темабазда хIадурараб тадбиралъул бечедаб программа бихьана кIиазаргоялдасаги цIикIкIун чиясда. КIалъазе рахъарал республикаялъул машгьурал исламиял церехъабаз, жалго бакълъулаз магIу къулчIулаго ракIалде щвезарулел рукIана бакълъулазул ракьалда букIараб кIудияб рагъул хIужаби. Гьез данделъарал ахIулел рукIана цебесеб тарих жакъасеб гIелалда лъазабиялде кIвар кьезе, гьединго бицана, бида рецIцIулаго умумуз цIунараб, бацIцIадаб исламалъул нухдасан таризе бегьунгутIиялъул. Гьенирго рукIана маданияталъул хIаракатчагIаз хIадурараб, кIудияв имам ракIалде щвезавулел церерахъинал. Тириял чуязда рекIун, зикруги бачунаго, бачIунеб муридзабазул къокъа, къокъадул бетIералда имам - басрияб Аргъвани росдал рахъалдаса гьеб къокъа баккидал, бадиб магIу хуличIев чи хутIун ватиларо.",
        "Рахъа, ясал, кваназе,- ян бахъана нахъеги нижеде ахIи.",
        "Тадбиралъухъ балагьизе теларищ?",
        "Теларо, нилъее гьаниб гьабунщинаб дугIаялъул баракат щвани гIола!",
        "Узухъда, разилъана, разияб гьумералъул аргъваниселъ къотIараб хIукмуялда.",
        "Кваний гуребги, как базеги кинабго санагIалъи рекъезабун букIана, бихьуда гъветI гьечIеб гьеб авлахъалда.",
        "ГIолохъабазул гури бакIарарал чанго батIияб спорталъул хIаялги унел рукIана сверухъ, амма руччабазул рекъараб къокъа балагьун чIун букIана рукIана чуял риччаялъул къецал байбихьиялъухъ.",
        "«Чачаналъа рачIарал цIакъал чуял рагIула гьанир, гьез цогидазе бергьенлъи биччаладай», -ян вас-васдилел эргъвендерил ясалги, «мукъсанлъуге, ясал, бергьенлъи бакълъулаз босулин», - абун таваккалалда дунги, нижер хабаралъул кеп щун сверухъ ругелги рукIана. Бергьанаха бакълъулал! Хадусеб бакIалде рачIана Чачан республикаялдаса чотIахъаби.",
        "ХIамзатица цевехъанлъиги гьабун, ГьацIакъалиса ниж рахъана, гучаб ХIариб мегIералъул ахада, кьурул каранлъ бугеб, Шамил имамасул нус-нус муридзаби шагьидлъараб, басрияб Аргъвани росулъе. Рихьана 600 мурид вукъарал хобал. НекIсияб гьеб росулъ чIунтарал ригьзал гIемер ругониги, ралел руго цIиял минабиги, нухда данчIварал харабаз гьалбадерие бицунеб буго росдал тарихги.",
        "Пикру гьабизецин захIматаб вахIщилъи бихьараб, бицаде хутIараб бахIарчилъиялъул нугIлъул бугеб росу! РекIел хIал цадахъ ругел гьудулзабазда лъазе теларин, басриял къадазде, чIунтарал минабазе, чармил кьуру бикIун гьабураб сухъмахъалде юссуней йикIана дун.",
        "Нахъеги тIадюссун абила, бахIарчиял умумузул наслу-эргъвендерил жамагIаталъ, Гумбет районалъул нухмалъулез кIудияб хIурматалда, гьарзаяб нигIматгун къабул гьаруна рикIкIен гIемерал гьалбал. Гьединалго сахаватал рукIана районалъул нухмалъулез къецазда бергьаразе, спорталъул багьадурзабазе кьолел сайгъаталги.",
        "ЦIолбол ахал къачIай къойил хьиндалаз,Къокъаб гьакил нухалъ Шураре ине.Щвараб давла босе мискинзабаца,Магъилъа пихъ биччун бечелъи щвезе.",
        "Чанги сон ана хьиндалазул тоннелги къан пихъ бичизе унеб нухги халалъун гьабизе жо лъаларого. ХIукуматалъги щибго ургъел гьабичIого рехун тун, гIадамазул ахIи-хIурги бахъун букIана. ГIицIго пихъалдасан гурони магIишат гьечIел росаби нилъер гIурумухъазда цIакъ гIемер руго. Гьаб нухалъул ЧIикIасезе бицун хIал кIолареб баркала букIина магIаруллъиялъулго, гьелдаго цадахъ гьезие рес щвела жибго чвахун (насосалъ кьабичIого) росулъе кигIан кIваниги рогIраздасан лъим бачинеги. Бихьулеб буго магIарул росабазул экономикияб рахъ цебетIеялъе гьаб нух чара гьечIого хIажатаб букIин. Араб сон «МугIрузул сон» абун лъазабун букIана хIукуматалъ, амма щиб мугIрузе ккараб пайда-хайирали лъаларо нухгIаги лъугIизабизе квер чIван букIарабани кигIан рекъарабдай букIинаан. Кинниги магIаруллъи хIукуматалъ гIемер жо кьун гогьдарарал гьечIо, гьелъги батила «Халкъияб нух» абураб цIарги лъун жамагIатазде ахIи бан, гьеб хIалтIуде байбихьараб. Гьале кIиабилеб лъагIел инеб буго гьеб хIалтIи гьабизе тIаде босун Болъихъа Дибиров МухIамад Камил цеве вахъаралдаса.",
        "Республикаялда советхIукумат биххун хадуб рарал гидроэлектростанциязул цого-цо бугеб объект ккола ГьоцIалъ ГЭС. Станция балаго гьелдасан магIаруллъиялъего цIикIкIараб пайда-хайир цебе чIолеб букIун батила Авар гIурул мухъ ккун гIумру гьабун ругелщинал районазул гIадамазда. Амма хIакъикъат батIияб ккана.",
        "Гьава-бакъ хиси, ток дагьлъи гуребги, ГЭСалъул сангаралъ рагIаллъабазде, расалъабазде гьулчизабуна «рорхатал мугIрузда ругел гIадамазухъан» гъоркьегIан гIумру гьабун ругезде урхъараб «саламлъун»Авар гIурухъе кьун битIун бачIунеб магъакь-кIачар, кьишни-къул. ТIолалго хунздерил хъулухъчагIазда цадахъго гьеб кинабго бакIариялда гъорлъ гIахьаллъизе ккана 5 апрелалъ дунги. «ГIахьалчIисесул гIала-тайиялде гIунтIунги камураб щибго батиларин дурилан» абула нижер гIадамаз гIала-гъважа гIемерав чиясда. Гьеле гьеб «гIахьалчIисесул гIала-тайи» цIунтIадерил мачу-чарухъалда, хIебдалазул дарабазул кIунабазда, лъебелазул макърашушбузда гьоркьоб батарабаниги, дун расниги хIикмалъилароан гьеб къоялъ(мухIканго лъил-щибали лъалеб хIал доба букIинчIелъул, бетIергьанлъи чIезабиялда дун мекъи кколей ятизеги бегьула, тIаса лъугьа).Районалъул бетIер СагIид Юсуповас мисал бихьизабун, кверазгун кьохорхабаз, гьезулги жо ккечIелъул-трактораз бакIарана 4-5 тонна гIанасебниги магъакь. Гьаниб дица рехсолеб гьечIо тIабигIаталъ жинцаго бокъинабун, туризабун лъугIизабулеб цIул-цIаялъул, рухIчIаголъабазул, кванил нигIматазул. Бицунеб буго, гIицIго 250 соналдасанцин жиб хвезе байбихьулареб макъар-полиэтиленалъул. Шприцазулгун пробиркабазул гIемерлъиялъ бицунеб букIана гьеб «сайгъат» гьоцIдерие кинаб букIаниги сахлъи цIуниялъул гIуцIиялъул рахъалдасан бугилан. Гьа, гьанже нуж гIадатал гIадамазе кинабалиго гигиенаялъулги, рацIцIалъи цIунизе ккеялъулги бицине рахъинецин гурищ, хъахIал халгIатазулал? ГIоралъ босун бачIараб резинаялъул хьитил ризлъиялъ хIинкъизецин бачIана, гьадингоги бечедал гьечIел дир магIарулал хъарцинлъиялдецин ккеладай гьабщинаб «магIишат» ц1ида-цIидасан босизеги ккунилан.",
        "Кутакалда берцинаб, гъветI-хералъ, къадруял мугIруз жаниб бачараб тIабигIат буго гIурул мухъалъул. Суратал рахъизе, хIухьбахъизе гIемерал рещтIунелги ратила гьенир. Амма, сан гьечIого лъелъе балеб мусоралъ, расниги тIадегIан гьаруларо мугIрузул гIадамал. Гьелъул гIаксалда, жидее шартIал чIезареян тIалабал цере лъезе рухIияб ихтиярго гьечIо гьезул, рукIа-рахъиналъул бищун гIадатаблъун кколеб рацIа-ракъалъиялъул шартIниги жидецагоги цIуничIого.",
        "Цойги. ЦIалана дица, гьаб макъалаялда рехсолеб территориялъе экологияб хъаравуллъи чIезабизе кколеб идараялъул хIалтIул хIакъалъулъ положениеги. ХъахIалда лахIчIегIералъ хъван бугоан лъел сурсатал цIунизе ккеялъул (7.1, 7.3 пунктал). Хас гьабун гьезде кIвар буссинабизеян лъазабураб лъагIелалъгIаги бегьилароанищ Гъойсу цIунизе?! Нужерго хIисабкьейги роцIинаан, цо-кIигогIаги рейдги гьабун.",
        "БичIчIи кьеялъул хIалтIуда гIей гьабун чIеялдаса ун буго дагъистаниязул иш. Экологияб рахъалъгиха! ХIажат руго чIванкъотIарал тадбирал-тамихIалде цIай, гIакIаби къотIи, халкъалда суризари. Дагъистаналда Каспиялъул ва лъел сурсатазулаблъун 2017 абилеб сон гьел тIабигIиял хазинаби цIуниялъул мурадалдалъидалха лъазабунги бугеб.",
        "Ф. МухIамадова",
        "ГьанжегIагар дир лъай-хъвай ккана МочIохъа ГIабдулкъудусова ПатIиматилгун. БетIергьанчи Муслимгун цадахъ гIолохъанаб хъизамалъ рагьун буго форель ччугIаялъул лъабго тайпа гIезабизе ракIалда бугеб магIишат. 2 гектар ижараялъе босараб ракьалда жидерго къуваталдалъун рос-лъадуца гьабун буго кIиго хIор, лъабго искусственияб бассейн, бачун буго лъим. Жидеца байбихьи лъураб ишалдехун кIудияб рокьигун Муслимица бицана лъагIелгIан заманалда жаниб Кисловодскалдаса заказ гьабун 50000 тIинчI икра босанила жидеца, гьезул бащдалгIаги рахъинаризе, кIудиял гIезаризе кIвани, 20-25 тонна ччугIилгIаги лъагIалие щвезе ракIалдаги бугила. ГьанжегIагар 300 азарго гъурщиде садокал лъезеги ракIалда бугила жидеда, амма киналъего гIарцулал ресал гIунтIулел гьечIелъул, цIияб рагьараб иш цебетIеялъе пачалихъияб кумек-квербакъи щвеялдеги кIудияб хьул бугила. Районалъул нухмалъиялъул кинаб бербалагьийин нужер хIаракатчилъиялде бугебан цIехедал, гIолохъанал магIишатчагIаз бицана, дагьав цеве МочIохъе вачIарав районалъул нухмалъулев СагIид Юсуповас магIишаталда унел хIалтIаби рихьун кутакалда жидер ракI батизабун, кинабго рахъалъулаб кумек гьабилин рагIи кьун бугилан. Гьелъухъ гьесие ракI-ракIалъулаб баркалаги загьир гьабулеб букIана ГIабдулкъудусоваз. Макъалаялъул ахиралда гьаризе бокьун буго гIолохъанал предпринимателазе гьабулеб ишалъе Аллагьасулги пачалихъалъулги кумек, гьабулелъулъ къуват ва, гьабсагIат браконьерлъиялъулаб къагIидаялъ ккун форель лъугIизабураб мачIхъадерил хIоринибе гьазул гьитIинаб магIишаталъ гIезабун кьураб ччугIаги биччан, доб кочIолъ гIадин нилъер тIабигIияб хIор Дагъистаналдаго, улкаялдаго цIияб къуватгун машгьурлъагиян. Амин.",
        "Лъица тIобитIулеб умумузул зурма-къалигун, ихтилат-кепгун унго-унгояб магIарул гIадаталда рекъон бертин? Бечедал столалгун фанераялъул кочIохъабаз цIурал банкетазул залазда гIодорги чIун, нилъеда гIемериселъ кIочонго тун батула цебе кин сухIматал тIоритIулел рукIаралали.",
        "Цебесеб цIуниялъул ва рукIинесел гIелазухъе гьеб кьеялъул мурадалда, районалъул культураялъул отделалъ Дагъистаналъул Халкъияв шагIир ГIабасил МахIамадил минаялъуб тIобитIана унго-унгояб умумузул бертадул тадбир. Гьеб документалияб фильмалде буссинабун цIунизелъун ахIун рукIана республикаялдаса съемкабазул бригадаги. ЦIа-рагI, гьелда жаниб умумузул квен-цIа, къайи-къоно, ретIа-къай, анкьидасан хIакъикъаталдаги рахъине ругел жалго бахIарал-кинабго букIана миллияб, нилъерабго! Балагьаразе хасго интерес букIана «бахIарай йищи» умумузул бертадул гIадат бихьизабиялъул. Микьго «бахIаралда» гьоркьой хIакъикъияй ятIаяхъизе лъазе кколеб букIана бахIарасул рахъалда. Гьеб лъазегIан гьезие кьечIеб гIакъуба течIо бахIаралъул чагIазги: я кечI ахIизе тIамун,я цо хIатIида кьурдизе тIамун, я гIарац бахъун.",
        "Нахъисеб къоялъ жидерго цIа-рагIалъулгун тIагIалабазул выставкагун бархъалиселги рачIана ханзабазул тIалъиялде.",
        "Сундухъ букIаниги гьеб бича-хисизе кIудабазул заманалъ серхIазул махщелчагIи хьвадулел рукIараб куцги ракIалде щвезабун, хундерица къокъаб заманалда жаниб гьезул даранги битIизабуна: щагIил дадазда, хъубузда, рагIазда, суркIузда битIахъего абуни, хIур бахъинабуна гьаз. Анкьумумузул батараб гIадат, гIамал-хасият, рукIа-рахъин цIигьабизе нилъер гьаниб гьал къояз бахъараб хIаракат бихьидал, рекIеде цо кIудияб парахалъи рещтIана дирги. Араб лъазеги, умумул рекIелъ цIунизеги тавпикъ кьеги киназего. Амин.",
        "Нужеда гIумруялда дандчIванищ ирга щоларелъуре кIанцIолел, церехъахъдунел, тIокIгIусал гIадал чагIи? ЧIвачIо-я? Гьедин батани, нуж талихIал чагIи ругоха. Дидайин абуни-щибаб къойил ва батIи-батIиял. Михаил Пришвинил бугин ккола, «Выскочка»ян цо къокъаб хабар. Гьелда чаргъудузул тIелалда гьоркьоса цоялда ракIалде ккола жиндаса кутакаб хIинчIги гьечIин, гьойдул кIалдиса ракьа бахъизецин гIураб бахIарчилъи жиндир тIинаб къаркъалаялдаги бугилан. Гьеб, цIакъго жиндаго ракIчIеялъ, ахир-къадги рачIги хIулун хутIараб гъарим ракIалде щола дида гIамалги кIудиял, хабарги гIемерал, бицунелдаса гьабулебги дагьал инсанияталъул цо-цо вакилзаби рихьидал. Гьелин абуни камураб бакI гьечIо: Кремлиялъул чIухIарал кIалгIабахъа байбихьун, кIиго чи вуссараб рикIкIадаб кули-мархьуялде гIунтIунцин!",
        "ХIакимзаби руге-ругелъуре жункIун ун, гьел тIокIгIусаз кьолел церелъеязги,«гIакълабазги»,рецц-бакъазги долцоязда ккола гьаздаса бегIерал (рахъи кьолел, хIалтIул ургъел бугел, мухь цIехоларел, ишалда ракI унтарал…сияхIалда лъикIав хIалтIухъанасе кьолеб характеристикаялъул бокьараб прилагательное тIаде жубазе бегьула жеги) гьавудухаби жидее щвезего щоларилан ва хIалбихьи бугелги нахъе цун, гьадинал жидерго хьолбохъ ккола. РикIкIен тун соназ руцIцIухIунги чIун ракIбацIцIадго жидерго иш тIубазабулел рукIаразул захIмат къинабула цо гьитIинаб квербагъарицин инкъилаб бахъараб хIисабалда кодо-кодобе кьолел «махщелчагIазул» хIаракатчилъиялъ.",
        "«ЧIобогояб къвачIил къвахьи кIудиябин» кициялъухъего, жиндего кIвар буссинабизе гьаз лъалебги-лъаларебги бицуна, гIумруялъ жалго гъорлъе журан гьабизецин бажарунареб, пищтIиялда гьабулеблъун чIезабула. Абула ничгьечIолъи кколин гIакълугьечIолъи бахчизе бищун лъикIаб алатилан. Гьелъухъего, гIакълу гьечIел ничгьечIал бигьаго рахун уна тарбиягун сабру кодосел, калам дагьал, ишал цIикIкIарал захIматчагIазул «бутIрузул» болъодухъан карьераялъул тахиде. Цо киб букIаниги жидецаго жидеего гьабураб рекламаялдалъун, къо бихьичIого церетIей, гьункьилъидалха гьазул гIумрудул мурад?!  КIал бахьиназул ургьиб бугеб чIегIераб махьа бихьизе захIматаб жо гуро, лъикI балагьани. Гьезул хIаракатчилъи буссараб букIуна хIасилкьеялде гуреб, жалго рихьизариялде.",
        "Рихьизе, сурат бахъизе рес гьечIеб бакIалда гьал церего рахъунаро, балагье нужго. Гьезул «кIола» ва «бокьун буго»ялда гьоркьоб кидаго тIину гьечIеб кIкIалги букIуна,борхатаб магIарде тохлъукьего рахун ратарал гьазда кинабго сверухълъиги гIиссинго, бер-ракIго щвечIого бихьула. Нагагьлъун цо щиб букIаниги рагIалде бахъинчIого, лъугьинчIого хутIани, «гIайибиязул» сияхIги хIадурун букIуна гьал хIалихьатазул.Цо кIудияб хъулухъалдаги вукIун хIалхьиялде витIарав гIакъилав хIакимчиясул гьал тIадехун рехсаразул къавмалъул цо гIаданалдехун хитIабалъул нугIлъун лъугьун йикIана дун дагьал церегIан соназ. ТIокIав чи дунялалда хъулухъ-пиша кодосев гьечIев киниги, киназдаго пахруго, хъачIго, дандиял гIабдалзаби гьарун кIалъалей гьалда сонисев хIакимас абуна: «Гьеб хIалтIул болъодул тIасияб хIокIиде рахине цIакъ захIматаб, гъоркье лъугьине цIакъ бигьаяб ишинха жинда батараб»илан. Къого бихьичIого, тIокгIусазул цIияб гIелалъ хисизеян дой хIаким тIадчагIаз гиризаюлей йихьичIого хвана дов мунагьал чурад. КIалгьикъиял исламалда реццарал гьечIониги, чанго хIакъаб рагIи абилаанха дос гIамалкIодода. ПонцIозабураб, учузаб хIалтIуда нахъа рахчарал, бачил къаркъалаялда жанир ганщил гьуърул лъурал чIухIухъабазухъе паркъ-паркъараб маххул гъурущги кьун, нужерго багьа лъайдал, сдача нахъбуссинабеян телаан дицани, Толстоясухъего.",
        "ГIабдурахIман ГIабурикIовас «Миллаталъе» рагьулел руго росдал магIишаталъул гIузраби",
        "Росдал магIишаталъул цIияв министр Абулмуслим Абулмуслимовасде кIудиял хьулал руго республикаялъул фермеразул. Хасго, цере рукIарал министразда дандеккун.",
        "Москваялда Темирязевасул цIаралда бугеб росдал магIишаталъул академияги лъугIарав, батIи-батIиял хъулухъаздаги хIалтIарав, ишги лъалев, гIаданлъиги бугев чи вугин гьевин абуна «Миллаталъулгун» букIараб гара-чIвариялде байбихьулаго, фермеразул Ассоциациялъул нухмалъулев ГIабурикIов ГIабдурахIманицаги. Гьелда тIадеги цIех-рехалъул органазул жавабиял хъулухъаздаги хIалтIарав чи вугин, гьединлъидал кIиябго ишги роцIцIун лъалин гьесда.",
        "Гьебги хIисабалде босун, ришватчилъиялдасаги, откаталдасаги росдал магIишаталъул структура бацIцIад гьабизе божилъигун тIадкъан бугила гьесда Васильевас гьеб хъулухъ.",
        "Бищунго лъикIав инвестор ккола живго фермер",
        "Амма цохIо министр тIамунилан росдал магIишаталъул иш цебетIоларилан абулеб буго ГIабурикIовас, гьелда жаниб бессун бугеб бецIаб система къваригIун бугила хисизабизе. ГIемерал суалал ругила тIуразе кколел. Гьезул тIоцебесеб рагIула ракьул суал.",
        "«Жакъа живго бетIергьанаб ракь гьечIони, магIишат цебетIезабун бажаруларо фермерасухъа, - ян байбихьана ГIабурикIовас. - КигIан гIемераб гIи-боцIиги, речIчIулел гIачиги, тракторалги гьесул ругониги щиб, гьесул жиндирго ракь гьечIони. Гьединлъидал кинабго хIалги, жанги кьун фермер хIалтIизе гьечIо чияр ракьалда, щайгурелъул бокьараб мехалъ гьев гьениса нахъе къотIизе бегьулелъул. Гьев гьенив вуго квартирант. Жакъа гIемерал ракьал руго совет хIукуматги биххун хутIарал колхоз-совхозазухъ. Гьезул ракь ижараялъе босулеб буго фермерас. Ижараялъе кьечIого щай бегьулареб гьеб ракь тIубанго гьесухъе кьезе, тIубанго бегьулеб батичIони, кьеха ижараялъе, амма кIиго лъабго соналъул болжазда гуреб, 49 соналъе къотIиги гьабун, гьоркьохъанги гьеч1ого. Гьеб мехалъ хIалтIила гур гьев гъираялда. БетIергьан гьечIеб бакIалда гIадлу-низам букIунаро, вехь гьечIеб гIиял къавуда букIунареб гIадин».",
        "ГIабурикIовасул рагIабазда рекъон, инвесторазеги бокьулеб гьечIо чияр ракьалда вугев фермерасул магIишаталде гIарац биччазе, щайгурелъул божилъи гьечIого. Бищунго лъикIав, потенциалияв инвестор вуго живго фермер.",
        "«Гьеб жо бичIчIизабизе бокьун буго нижее министрасда, - ян бицана ГIабдурахIманица. - Хьулги буго бичIчIилилан. ХIалтIуде лъугьараб тIоцебесеб къоялъго гьес коллективалда лъазабуна цебе букIараб хIалалъ щибниги букIине гьечIин. Откаталги, ришваталги, гьересиги, хиянатги нилъер умумузе хасиятаб жо букIинчIин. РекьичIого раккуриялде руссине хурзалги тун нилъер умумул рукIинчIин. ХIажат бугила гьезул нухдаса ун, бацIцIадаб нияталда хIалтIизе, росдал магIишатги цебетIезабизе».",
        "Гьел гурелги руго жеги унтарал суалал. Жакъа фермерасда бихьулеб къоялъул лъицаниги хIисаб гьабулеб бугишали лъаларо. Россиялъул цогидал регионазда гIи-боцIи хьихьулел мучIдулги, харибакIалги руго гьезул росабазда цун. Нилъер анибин абуни, риидалги хасалоги анкьалги нухда ран, гочине ккола хъутаналдаса мугIруздеги нахъеги. 300-400 км манзилалда гIи-боцIи гочинабулеб къагIида Россиялдани кин гурин, дунялалдацин батиларо цох1о Дагъистаналда гурони.",
        "«Жакъа фермер цIунун гьечIо хIукуматалъ. Мисалалъе, горо-цIер бан, гIоралъ ун, гьорчо речIчIун гьесул гIи-боцIуе зарал ккани гьесие гьеб бецIулеб гьечIо. Щайинха дуца гIи зодикь тараб, жанибе щай бачинчIеб, гьорчо щун батани, дару-сабаб щайин гьабичIебилан гIайиб-гъвел балеб буго гьез. ХIасил, кинаб унти гьес бицаниги, данде жаваб батулеб буго, кумек гьечIо», - ян абулеб буго ГIабдурахIман ГIабурикIовас.",
        "Жакъа Дагъистаналъул фермеразул Ассоциациялде гъорлъе уна 700-саги цIикIкIун фермер. Амма гьезул къадар мухIкан гьабизе лъугьин рекIее гIечIо ГIабдурахIман ГIабурикIовасе.",
        "«Гьезул рикIкIен гуреб, гьезул хIаракаталъул хIасил къваригIун буго. Гьесул чамалиго азарго гIи бугин, чIегIер боцIи бугин абун мухIкан гьаризе журала хъващтIан. Гьесул чахъу анцIгоги, къогоги нусгоги букIине бегьила гьеб гуро аслияб жо, аслияб буго гьес гьелдаса бахъараб хIан, къунцIараб квас, бечIчIараб рахь. Гьеб букIине ккани, фермерасе кумек гьабизе ккола хIукуматалъ», - илан абуна ГIабдурахIман ГIабурикIовас хадубги.",
        "Гьеб гуребги гIемераб жо бицана ГIабдурахIман ГIабурикIовас. Росдал магIишаталъул актуалиял киналго суалалги данде ракIарун хасаб интервьюцин гьабизе бегьула гьесул. Жакъасеб гара-чIвари ккеялъе аслияб гIилла букIана.",
        "Фермерасдасаги бергьунеб рахьдал завод",
        "Хунзахъ мухъалъул Байикь росулъа Макъсудов МухIудадал тIубараб хъизамго буго фермеразул магIишаталда гъорлъ. 3200 гIиги речIчIулел гIачIиги руго гьез хьихьун. Амма бахъараб хIаракаталъул жал разияб хIасил гьечIин абуна гьес «Миллаталъе».",
        "«МахIачхъалаялъул рахьдал заводалъ 15 гъурщиде литр гьабун уна нижехъа рахь босун. Амма гьеб багьа цIакъго дагьаб буго. Щайгурелъул нижехъа босараб рахьдал чанго батIияб нигIматги гьабун бичула гьез жидецаго. Нисо, нахалъул бицинчIониги, цохIо родол шиша бичулеб буго гьез къоло щуго гъурщиде. Гьанже хIисаб гьезие щолеб бугеб хайирги, нижеца ракь бичулеб бугеб учузгоги. Гьеб литр рахьал бечIчIизе кигIан къуват нижеца кьолебали лъица хIисаб гьабулеб?».",
        "Гьединго МухIудада цIакъ рази гьечIоан хIукуматалдаса кинаб букIаниги кумек тIалаб гьабун ине ккани, ракIаризе кколелщинал кагътаздасаги.",
        "«Нижерго Хунзахъ мухъалдаса байбихьун, Шамилхъалаялде щун, чанго батIияб идараялде ине ккола справкаби ва документазда хадув. Исанаго дагьаб мадар буго, араб соналда, битIахъе, ракIсваказе гьабун гьезда хадув векерахъдун», - илан бицана гьес.",
        "Гьединго гIи-боцIи гочинабулеб заманалда нухда кколеб заралалъулги бицана гьес. ЧIахIиял КамАЗаз чIинтIун холила гIемераб гIи нухда. Ахирисеб нухалъ 25 ниги гIиялъажо чIван буго гьесул. Амма гьеб гьесие бецIун гьечIо.",
        "ЧIвалел гьаби, политикаялъул гьобо, гьечIелъуса рахъун рицунел къватIул харабал – унгоха, къанагIатлъи ракI чучулеб, гIумруялде гъира балеб харбил.",
        "Цоцазде рокьукълъиги бижизабун цидаллъи гурони пайда щиб бугеб гьел харбазул?",
        "Рамазан Раджабов цо мустахIикъаб бакIалда лъун вугин абураб рохалилаб ругьелалъ лъикIаб хабар бицине гъира ккана жакъа дирги.",
        "Нилъер заманалъ гIемер рагIулеб хабар: минаби чIахIагьариялъ нухал къва- рид гьарулел руго! Лъидаха рагIараб кIитIалаяб минаялъул къедги дагIагьун, рукъзалги къварид гьарун къватI гIатIид гьабурав чи? Дида рагIана, бихьизеги бихьана.",
        "Нижер, Шамил мухъалъул Гьандихъ буго гьединаб чанго мисалазбаразул ригьзазул къадал риххун жанире цIцIан цIидасан бараб чанго бакI батана, халкъияв хъвадарухъан Муса МухIамадовасул росулъ.",
        "Цоги рехсечIого бегьулареб мисал батана Гьандихъ - росдал бегавулас тIубараб лъагIалица босичIого жиндирго харж буссинабун буго росулъ ралел жамгIиял бакIазде, лъагIалида жаниб цо моцIрое бачIунеб пенсия, харж росдае гIаммал хIалтIаби гьаризе кьолеб буго тIубараб жамагIаталъго. Божуларев бихьизе Гьандихъе а. ТIекьадерил цо-цо хъизаназда батана бицинчIого бегьулареб гIадат баккун.",
        "Мисалалъе, цо кIудияб хъизаналъул бетIерас тIаде босулеб буго чIахIиял, гIурал жиндирго ва яц-вацазул лъималазе дарсал лъезе. ЧIезабураб заманалда хъизаналъул кIудияс аскIосеб гIагарлъи ахIулеб буго жиндихъего.",
        "Гьениб лъолеб буго хасаб цо темаялдаса дарс. Дарсил экзамен босизе данделъулел руго иргадазул рукъзабахъ. Дарсазул тема- исламалъул кьучI, чIахIиязда ва гIисиназда аскIоб цIунулеб адабгун тIалаб, рослъадуца цоцазул хIумат цIуни, рокъоб гIицIго рахьдал мацIалда кIалъай. КIудияб кIваралъул, магIнаялъул иш буго гьеб нилъер заманаялъ. Цо бугони, иман-исламалъул бичIчIи щула гьаби, кIиабизе- умумузул лъикIал гIадатал малъи, лъабабизе -хъизан гъунки, рухIияб рахъалъ къуватаблъун лъу гьин.",
        "Гьидерил Хочбарил ватIан-ХIотода росулъги бижун буго, гьал ахирал соназ, гIадамазда гьоркьоб гьуинлъи цIикIкIинабулеб гIадат. Гьениб щибаб рузман сордоялъ киназго инкар гьабула телефоназдаса, киналгIаги гаджетаздаса. Гьел илбисазде руссун, гIагарлъи цуцадаса рикIкIалъулеб букIинги хIисабалде босун, хIотодисез ургъун буго «Гьи (мугь)» кваназе гIагарлъи данделъулеб сордо.",
        "Кьолбол кIудияс бахъула хасаб сияхI, гьеб сияхIалда рекъон иргадаз белъун хIадурула тIагIамаб мугь, гьеб кваназеян гIагарлъиги ахIула. Узухъда, аслияб ханлъиялда «гьи» бугониги, цогидал миллиял кванил нигIматалги камуларо остолалда. Телефонал тун руссараб тепсиялда нахъа хабарги рекIее хIалхьи кьолеб букIинарищха. Росу бахъун къватIирехун, шагьаразда ругел хIотодисездеги бахун буго гьеб «лъикIаб» унти.",
        "Цуцазухъ тIагIам кваначIони гIагарлъи цуцадаса тIолеблъи нилъеда исламалъги бицунеб гьечIищха. Къелдерил росабазул бегавуласул ва гьесул заместителасул буго жидерго аслияб жавабчилъиялда тIаде тIадабго гьечIебги гIемераб хIалтIи жубалеб.",
        "Ахираб лъабго соналда жаниб, хасалил халатал сардаз гьел щолел руго жидерго росабалъ ругел захIматалъул ветераназухъе, гIуцIулеб буго «цIадахъруссен». Цадахъ сурат, видео бахъулел чагIиги, жидерго маданияталъул вакилзабиги. Харабаз бицунеб буго жидерго гIумруялъул, гIолилаз гьеб кинабго камераялдеги босун росдал архивалъе цIунулеб буго. Гьединго, ихдалил заманаялъ тIабигIаталда тIобитIулеб буго харабазул къо. Жалго ветераназ тIаса бищулеб буго хIухьбахъи тIобитIизе бакIги.",
        "ГIемерисебго мехалъ гьеб кколеб буго гьел жалго колхоз-совхозазда хIалтIулаго магIишат гьабурал, гьанже чIунталиде ккарал кулаби. ЧIваднахъги балагьун, угьун хIухьелги биччан бицунеб буго гьез гьеб къоялъ жидер- го гIолохъанлъиялъул. Гьедин буго нижер мухъалда.",
        "Нужехъ кин бугеб?",
        "\"Цо бихьинаб гIамал, бахьинаб гьумер",
        "Бихьуларищ тIокIалъ, СайидмухIамад,",
        "ГIужилда речIчIунеб чIор гIадаб рагIи,",
        "РагIуларищ гьудул, гьанжеялдаса? - ян хъван букIана гьесде Бакълухъа МухIамад ХIамзаевас.",
        "\"Дун нилъер саназухъ валагьун вуго,",
        "Саву кьун босараб кьавудахъ гIадин.",
        "Хал гьабун вуго дун Дагъистаналъухъ",
        "Дирищ гьаб, чиярищ лъазе кIоларо.",
        "Мун дир батанани мажгитул кIалтIа,",
        "Муфтий шагьидлъизе щай тарав дица?",
        "Огь СайидмухIамад, огь АхIмадхIажи,",
        "Нуж кватIараб рузман буго каранлъ къан.",
        "Кверал бидул цIурал чIвадарухъабаз,",
        "ЧIегIер барал ххвелал руго гьарулел.",
        "ГIахъущдерил щобде щвараб багIарбакъ",
        "Шамилил ракьалде кин баккулареб?\".",
        "\"кигIан гIемерал гъегъ гIурде баниги,",
        "гIурччинлъи ганчIалъа гъорлъан баккула,",
        "гьедин лирикагун чан дуэль ккараб,",
        "кочIохъаби чIвала, кучIдул хутIула\".",
        "Хабаралги лъикIал рагIаги.",
        "МагIаруллъи – гьаниб, хьиндаллъи – гьаниб",
        "Гьадин букIана",
        "ГIажаиблъизе бачIана, цебегоялдаса бульдозерцин бихьичIеб гьеб нухдасан лага шуричIогоян абухъе щун ратана росулъе. Макьасдаса гьенибе щвезегIан цIигьабун къачIан бугоан Сивухъе рачIунеб шагьра. (РикIкIада ругел росабалъе нухал гьариялъул Федералияб программаялде гъорлъе бачине кIванила, гьедин МахIачхъалаялдаса «Салам» фирма бугила Автодоралъул заказалда рекъон росулъе нух гьабулеб, лъикIаб хIалтIи лъугьун гьечIищха,-ян жиндирго разилъи загьир гьабуна хадубккун букIараб гара-чIвариялда бегавулас. Ред.)",
        "ГIадат буго щивав махщалилав жиндирго пишацоясухъе цIалеб. Лъалареб цIехезеги, данд базеги, гьадинго бицине хабарги дагьабиш гьезул букIунеб. Гьедин батила, захIматалъулаб гIумру росдал магIишаталда хIалтIулаго аниги поэзиялъул карачалабалъ восарав, лъабгогIаги тIехьалъул автор ПатахIов КъурбангIалиде дирги ракI цIараб ва бачIинахъего гьев вихьизе гъираги лъураб. Соназ кIудияв вукIаниги, кIудияб божи-рокьиялда гIел бащадав гьалмагъгIадин ракI биччан вукIунев КъурбангIалилги рохалие гIорхъи букIинчIо кавуги рагьун азбаралде дун лъугьунаго. ГIадамаздаса рикIкIад кIвер тIуралъур рукIиналъ, цIияб-тIокIаб хабар лъазе бокьун, росулъе цIияв чи вачIиналъухъ урхъун рукIунилан абуна КъурбангIалица дир саламги буссинабун накъиталде жувалаго.",
        "Гьанже дир вас кинавго чи шагьаралде цIалев гьечIищха, бигьаяб, къо бихьичIого гьабулеб ва гIемераб гIарац щолеб хIалтIи къваригIун буго гIолохъанаб гIелалъе,-ян байбихьана ункъойилъа сонал арав гIумруялъул бечедаб хIалбихьи бугев кIудияс дир сапаралъул мурадги бичIчIун. -I300-I400 абилел соназго жиндие кьучI лъураб, тIалъиялдаго некIсиязул цояб ккола Сивухъ росу. I300 гектар буго нижер гьабсагIатги пайда босизе бегьулеб, 200 гектаралда руго рохьал, росдадаса гъоркьехун ЧIадатIа абулеб бакIалда руго ахалги. Бицен буго умумузул заманалда цIибилгицин барщулаанин гьанибилан. МегIар-гIалах, ах-хур гьарзаяб бакI букIиналъ сахъал лъикIаб ресалдаги рукIун руго. Сверухълъиялдасаго гIадамалги рачIунел рукIун руго гьанире даран-базаралъе бича-хисизе жоги босун.",
        "ГьабсагIатги цIар буго сахъадерил батIи-батIиял кверзул махщелазул устарзабазул. Гьанже нахъзаманалдагицин рукIана гьединал лъикIаланго гIадамал. Дида лъалеб заманалъги хIалтIулаан буртаби гьарулеб артель. Хунзахъ тIалъиялда гуребги, сверухълъиялдаго цIар арал буртинадул хьиталги гьарулаан гьанир. Светиябги диниябги лъай бугел гIадамалги гIемерал рахъана Сивухъ. ЦIаларал чагIи гIемер рукIиналъ, гIалимзабазул ВатIаниланги абулеб букIун буго гьалде. БатIи-батIияб заманалда Сивухъ вахъун вуго 60-гIан динияв гIалимчи. Цого заманалда батIи-батIиял бакIазда дибирлъи гьабун буго 26 сивухъес.",
        "ЧIахIиял магIишатазде данде ккун кIудияб букIинчIониги, гIи-боцIухъанлъиялъул ва хурухъанлъиялъул нигIматал гIезариялъул рахъалъ кидаго районалда цебесеб кьерда букIана нижер Сивухъ росдал гIаммаб магIишат-«ЦIияб гIумру» колхоз. Жиндир заманалда гьеб босун букIана республикаялъул ХIурматалъул хъорщоде. Дол соназ 200 гектаралда рекьарал хаслихъе культурабазул щибалдаса бакIарулаан 40-42 центнер тIорщалил, щибаб гIакдадаса бечIулаан 3000-3200 килограмм рахьдал. Гьединалго лъикIал хIасилал рукIана магIишаталъул гIияхъанлъиялдаги.",
        "Росдал магIишат цебетIезабиялъе кIвахI-свак тун хIалтIулел гIадамазул букIана кIудияб къадру-къимат. Пачалихъалъ щивав захIматчи кIодо гьавулаан гьесул хIаракаталъухъ балагьун. Дол соназ колхозалъе нухмалъи гьабурав мунагьал чураяв МухIамадов Нурудиние щвана кIиго орден. Гьединго орденал щвана хурухъанлъиялъул бригадир МухIамадгъазиев ХIажие, механизаторал ХIусейнов МухIамадие ва ПатахIов КъурбангIалие, дояркаби ГIабдулхабирова Шумайсатие, гIиял фермаялъул заведующий Шагьрудинов МухIамадие. Къокъ гьабун абуни захIматалъулав чи кидаго къадруялда вукIана нилъер улкаялдаго. Гьанже гIадин вижараб росу-ракьги рехун тун цоги бакIалде гочунев чиги къанагIатги вукIинчIо, гьелде хIажалъиги букIинчIо.",
        "Гьадин буго",
        "2010 соналдаса гьабулеб бугила жиндица сахъадерие бегавуллъи, - ян нижер накъиталъулъе жувана росдал администрациялъул бетIер СайгидахIмадов МухIамад. Бищунго унтараб суаллъун гьеб заманалда дида батана росулъ гIолохъанаб гIелалъе чIара-хьараб хIалтIи гьечIолъи. Ахираб анкьго соналъ анкьго хъизан бахъана администрациялъул учеталдаса ва гIатIидракьалда, шагьаралда хIалтIи щолеб бугилан эхебе гочун ана, руго жеги росу тезе хIадурлъулелги. Школалда учительги, ФАПалда медсестраги, садикалда воспитательги – гьеле гIемерисел росабалъ хъулухъ чагIи. Школалъул ишги махIги лъикI гьечIо, «тIеренаб кунаде бан», хIалицаго цIунун хутIун буго росулъ лъай кьеялъул гъансито. Лъимал гьечIони лъие дарсал кьезеха гьеб рагьун букIинебги.",
        "170 ялдаса цIикIкIун цIараки буго жакъа сахъадерил МахIачхъалаялда, 100-ялдасаги цIикIкIун хъизамаз магIишат гьабулеб буго хъутаналда, нус-нус гIаги ратила Буйнакскиялда, Каспийскиялдагун Кизилюрталда ва цогидал бакIаздаги, росулъин абуни 60 ялдаса гIемерго цIикIкIун гьечIо. (Бегавулас гьедин бихьизабуниги, тарих жеги гьитIинаб бугилан абулелги сахъал данд чIвана гьеб къоялъ. Ред.)",
        "Ракь гIатIидаб, мегIер-гIалах кIудияб росу буго нижер. Бокьарав чиясе хур бекьизеги, гIи-боцIи хьихьизеги кигIанги ресалги руго. Амма гьелда тIад унел харжал данде росани, хайир мукъсанаб кколеб буго. ЧIидатIа ахал гIезариялъул суал чанцIулго борханиги гьу-гьаян гьениб хIалтIи гьабизе гъира бахъунев чиги кколев гьечIо. ЧIван-къотIун гьаб хIалтIи гьабизе нуж эхеде рахъаян абизеги кIолеб гьечIо, рачIун рахъиналде хайир кьолеб хIалтIи я росулъ яги райцентралда гьечIолъиялъ. Гьанибго абила, хасало бетIер бахъиялъе цIакъго захIматаб бакIалда буго нижер росу. Октябрь, ноябрь моцIазго бала гIазу, маялдехун гурого бигьунаро тIабигIат. Июналъул авалалдаги жеги картошка чIолел руго сахъал, цогидазул бухъизегицин заман щведал. Нижер магIардаса ицазул лъим уна 4-5 росдае хIажалъабазе, нижгойин абуни араб гIасруялъул лъабкъоабилел саназго «сороковка» трубаялъусан бачараб лъеде гIейги гьабун руго, щуго иццухъе бикьула гьебги, хасало цIорочIого букIиналъе санагIалъабиги гьарун. Токалъул мухъалги руго басралъун, хасало 140-160 вольт гурого букIинеги букIунаро токалъул. Росулъ гIадамал чIеялъул биценго кинаб букIинеб гьединал гурого гIумру гьабиялъе шартIал гьечIеб бакIалда.",
        "Бищунго нижер хьул лъезе, мугъ чIвазе бегьулеб бакIлъун буго Макьасда базе байбихьи лъураб туристазул кластер. Гьениб хIадурлъиялъулал  хIалтIабазде байбихьулаго гIезегIанго росуцояз гIарзаби кьуна жидее минаби разе планал кьеян, руго бекьулеб ракь-хур щвезе бокьаралги. Гьаниб гIезабураб картошка, капуста, гIи-боцIул нигIматал турбазаялъе кьун бетIербахъи гьабизе бокьаралги дагьал гьечIо. Амма турбаза баялъул суал жеги бицалъ хутIун буго, иншаАллагь, букIина заман нижер анищ тIубарабги.",
        "Гьенив к1алъазе вахъарав министрас хундерида абуна: «Дун гьаниве вач1ун вуго республикаялъул бет1ер Рамазан Г1абдулат1иповасул т1адкъаялда рекъон. Щвана Т1анусивеги ва бихьана гьениб бугеб ах1вал-х1ал. Х1адурун руго т1абиг1ияб газ бачиналъе киналго подрядчикал, разилъи кьун буго республикаялъул т1алъиялъги, кинабго бараб буго «Газпромалъ» изну кьеялда. Нижер х1исабалда, к1удиял г1арцулал сурсаталго х1ажалъуларо х1алт1и раг1алде бахъинабизе, хас гьабун гьелъие г1арац биччалеб гьеч1они, инвесторал нижецаго ралагьунги районалъул бюджеталдасан харж гьабунги яги цогидаб нух батунги, исана хасел т1аде щвелалде хунз мурадалде щвезаризе бажарараб х1алт1и гьабизе буго»,-ян.",
        "Данделъи къалаго гьабураб жиндирго к1алъаялда районалъул бет1ер Саг1ид Юсуповас Сайгидпаша Дарбишевичасеги гьесда цадахъ районалъул мурад ц1унун гьанире рач1аразеги рак1-рак1алъул баркала загьир гьабуна ва лъаг1ел лъуг1илалде Хунзахъги райцентралда сверухъ ругел росабалъги «хъах1илаб ц1атариялдаса» пайда босизе рес щвезехъин бук1иналдасан вохарав вугилан абуна.",
        "Щуабилеб июлалъги вач1ана районалде цоги министр, гьанжесала республикаялъул т1абиг1иял сурсатазул ва экологиялъул. Республикаялъул бет1ерасул Муг1рузулаб территориалияб округалда вугев Дагъистаналъул Бет1ераскул вакил М. Камиловасул бет1ерлъиялда т1обит1араб гьеб данделъиялда г1ахьаллъана рехсараб мухъалде гьоркьоре унел 11 районазул нухмалъулелги.",
        "Республикаялда т1абиг1ат ц1униялда сверухъ гьабулеб бугеб х1алт1ул бицараб г1ат1идаб доклад гьабуна министрас жиндирго к1алъаялда. Набиюла Карачаевас т1адч1ей гьабуна халкъалъул агъаз ва г1адатаб бич1ч1и гьеч1олъиялъ Дагъистаналда лъаралгун г1орал, х1орал чорок гьарулел рук1иналда, бицана республикаялда цо чанго кьишни-къул балеб полигон, гьелъие переработка гьабулеб завод рагьизе бук1иналъулги. Министрасул к1алъаялдасан жидерго пикраби загьир гьаруна цо-цо районазул нухмалъулез. Масала, С. Юсуповас рак1алде щвезаруна Гьоц1алъ ГЭСалъул х1ор кьишни-къулалдаса бац1ц1ад гьабизе т1орит1арал субботникал, баркала кьуна Гъуниб, Шамил районазул жамаг1аталги рахъинарун гьабураб кумекалъухъ. Данделъи лъуг1ун хадуб гьалбал щвана райцентралда бугеб Г1урдада майданалде, къимат кьуна гьениб аск1обго гьабулеб бугеб х1оралъеги 13 гектаралда гьабизесеб паркалъул зонаялъеги. Бихьаралдаса рек1елъ лъик1аб асаргун риххана гьалбал жиде-жидер бак1азде.",
        "Гьаб макъала буго Къурамух1аммад шагьидлъун лъаг1ел араб мехалда хъван бук1араб. Долдаса нахъе киг1ан сонал аниги гьал церехъаби нилъгун руго. Аллагьас киназего гьезул шапаг1ат щвезабеги.",
        "Нилъер заманаялъул шагьидзаби",
        "2008 абилеб соналъул август моцIалда анцIго сон тIубалеб буго Дагъистаналъул муфтий СайидмухIаммад-хIажи  нилъедаса ватIалъаралдаса. Гьесул гIумру букIана гвангъараб, пирхараб пири гIадаб хехаб ва сверухъ ругезе жиндаса пайда ва баракат гурони букIунареб. КIиго сон гIун букIинчIо гьев Дагъистаналъул бусурбабазул бетIерлъун вищун. Амма, гьеб заманги гIураб букIун буго динияв хIаракатчиясул цIар, имамзабазул, дибирзабазул къадру борхизабизе. Гьесда кIвана рухIияв чи абураб цIаралъе букIине кколеб хIалалъ къимат кьезабизе ва Дагъистана-лъул гIалимзабазул пикру тIолго Россиялда ва гьеб тун къватIибехун рагIизабизе...",
        "Гьединго лъагIел бана бергьарав гIалим, исламалъул чIухIи КъурамухIаммад-хIажи ватIалъаралдаса.",
        "Гьев кIиясулго дунялалдаса нахъе ин релълъараб ккана, кIиясдаго цадахъ къадаралде щвана вацалги, кIиявго рузман къоялъ (цояв рогьалилъ цояв бакъанида) рукъана.",
        "КIиявго цIакъ цоцазе хириял гьудулзаби­лъунги рукIана. ГIицIго цоясул гIумру ичIго соналъ халатаб батана. КIиясулго цIар рехсолаго нилъеца тIаде жубала рахIимагьуллагь абун. Нилъ киназулго нугIлъиги буго, гьев кIиявго гьайбатав инсан исламалъе гIоло гIумру кьурал шагьидзаби рукIиналъе.",
        "КъурамухIаммад-хIажи чIваялъул хабар гIажаибго вахIшияблъун рагIана бусурбабазда. ГIалим, хатIиб, имам, мугIалим – жиндир тIамулебщинаб гали, гьабулебщинаб калам, хъвалебщинаб хIарп исламалъе гIоло, гIелму цебетIеялъе гIоло бугев чи чIвазе квер борхараб халкъ кигIан талихI къараб къавмлъунха букIине кколеб?",
        "СайидмухIаммад-хIажиясда лъалеб бу­кIана кинаб гIелму кодосев чи Къураму­хIаммад-хIажи вугевали. Живго муфтийлъун тIамидал гьес гьев вачана динияб идараялде Къануназул отделалъул нухмалъулевлъун хIалтIизе. ХIукуматалдаса динги батIа гьабураб, жамгIиятги жагьилаб, анцI-анцI соназ диналъул бицинегицин толеб букIинчIеб пачалихъалда шаргIалъул хIукмаби кьезе бигьаяб иш гуреблъи лъала нилъеда. КIвараб хIалалъ гьеб иш цебе бачунаго гIемерал захIмалъаби дандчIвана кIиявго гьудуласда. КъурамухIаммадица аслияб кIвар буссинабуна исламияб лъай борхизабиялде, гIун бачIунеб гIелалъе, чIахIиязе, руччабазе гьелъул баян кьеялде. МутагIилзабазеги цо къоялъ дарс кьей гьоркьоб къотIизе течIо. Киб данделъи бугониги, щиб мажлис бугониги гьес хIаракат бахъана вагIза-насихIатгун цеве вахъине, гIелмуялъул хиралъи, гьелъул баракат баян гьабизе. Хасго кIудияб кIвар кьолаан газет-журналазда рахъулел макъалабазде, радио телевизораздасан цере рахъине ккеялде.",
        "Гьединан кIвараб къо баччун хIалтIана КъурамухIаммад-хIажи, ва заманго инелде тIолго Дагъистаналда шаргIиял суалазул рахъалъ муфтиясул тIоцевесев кумекчилъун лъугьана. Гьеб хIалтIуе КъурамухIаммад-хIажияс кьуна анцIгоялдасаги цIикIкIун сон.",
        "Дагъистаналда цониги росу батиларин абизе бегьила гьев дагIваталъе, маслихIаталъе жаниве щвечIеб. Киве щваниги гьес исламалъул нух малъулаан. Гьеб букIун бугоха исламалъул тушбабазе бищун кIудияб квалквал. Эзие щайха диналъулъги дунялалъулъги бичIчIи бугел гIадамал. Гьеб бичIчIи кьолел чагIи цереса рачун гъобго жагьилаб халкъ бугони, бигьа букIинарищха жидерго хъубал ишал тIуразаризе.",
        "Кин бугониги, гьез дуниял тей Аллагьасул* хIукму-къадар буго. Бищунго багьа тIадегIанаб жо буго гьез умматалъе нахъе тараб ирс. Гьеб буго тIоцебесеб иргаялда гIалимзаби, щивав бусурманчиясе чара гьечIого хIажатал тIахьал, вагIзаби, жакъаги нилъеца пайда босулел, гьезул жигаралдалъун рагьарал мажгит, мадрасаби, нилъер ракIазулъ щула гьабураб диналъул вацасдехун букIине кколеб гьудуллъи…",
        "АнцIго сон. Доб августалда нилъеда кколаан бищун вахIшияб иш лъугьанин абун. Амма, жеги нахъа рукIун ругел вахIшилъабаз жеги-жеги гIажаиблъизаруна. Гъоб мехалъ нилъеда лъалароан АнсалтIа, РахатIа, Шодрода, ТIандо, Гъизляр, Каспийск, Буйнакск, Карамахьи ва гIемерал, цохIого цо цIарал ресханиги рагъги, балагьги, биги цере тIамулел бакIал. КигIан захIмалъабиха нилъеда цере рукIун ругел, кигIан биги магIуги гIодобе тIураб, чан эбелалъул ракI унтараб, угьи рагIараб гьал мугIрузда долдаса нахъе. Гьеб кинабго ккезе рес бугеблъи бихьун, гIалимзабаз ахIи балеб букIана тIадчагIазде, закон кодосезде, амма, пайда щибха, гьезда гIалимзабазул ахIи рагIичIо. Гьеб букIана СайидмухIаммад-хIажиясги бищунго жиндир хIалтIулъ кIвар буссинабураб рахъ. Гьес абулеб букIана къватIисел пачалихъаздасан Дагъистаналде гIелму бачIине гьечIин, питна гурого абун.",
        "Мадугьалихъ ругел Чачаназулгун Азер­­­байжаналъулгун лъикIал гьоркьорлъаби гьаруна, Югалъул Дагъистаналда дагIваталъе хIалтIана. Диниял хIаракатчагIаз бергьун кIудияб хIалтIи гьабуна, гьабсагIат гьабулебги буго ислам тIибитIизабиялда цадахъго рекъел, маслихIат букIинабизе, миллатазда, жамагIатазда гьоркьоб рагIи­­дандеккунгутIи лъугIизабизе. Гьез хIукуматалъул хIалтIухъабаз гIадин гьанибго отчет гьабун толаро, добе битIула цебе-цебе, хIакъикъияб жаза хIадурун букIунеб бакIалде. Гьаниб гьелъухъ мухь, хъулухъ цIар тIалаб гьабуларо, гIицIго ТIадегIанав Аллагьасе гIоло хIалтIула. Гьеле гьединал гIалимзабаздалъун эхетун буго гьаб дуниялго.",
        "Цадахъ хIалтIарав, гIумру тIамурав чиясул хIакъалъулъ асар гьабиледухъ бицунеб мехалъ бичIчIула дов гьелъие мустахIикъав вукIаравлъи. Гьаниб гьереси ва рихьдае хIалел жалги рукIунаро. Ургъун рахъун щиб-щибниги бицине лъицаго тIамун гьечIелъул.",
        "КъурамухIаммад-хIажиясул ирсалъул бицунаго цохIого цо гьес хIадур гьарурал тIахьазул сияхIги гIела: «Авараг ва гьесул ункъо асхIаб», «Как – бусурманчиясул налъи», «Иман», «Ислам», «ИхIсан», «КIал кквей – исламалъул ункъабилеб рукну», «ХIеж-исламалъул щуабилеб рукну», «Суннатал каказул баян», «Къурбан ва гIакъикъат», «Агьлу суннаталдаги вагьабияздаги гьоркьоб бугеб батIалъи», «Бакъул анкьго чIор», «Адабал», «КъурамухIаммад-хIажиясул вагIзаби» кIиго бутIа ва цоги гIемерал гIисинал тIахьал. Гьел киналго къватIире риччан руго магIарул ва гIурус мацIазда, цо-цоял батIияб миллаталъул мацIаздеги руссинарун руго. ГIемерал соназ гьес гьоркьоса къотIизе течIого «Ассалам» газеталда жиндирго хасаб гьумер бачана. Гьаниб бахъулеб буго гьес хIадур гьабун букIараб «ЛъикIал ва квешал гIамалал» абураб кIудияб хIалтIи.",
        "КъватIире рахъинчIел хIалтIаби жеги цIикIкIун ратана: «Хвел-хобалда хурхарал хIукмаби», «Руччабазда хасал хIукмаби», «Лъалищ дуда мухIканго как базе», «КIудиял мунагьал», «ТIарикъат», «Къуръаналъул таржама гьабиялъул хIукму», «ВагIзаби». КIудияб кIвар кьолеб букIана гьес тIахьал риччаялде, газетазде. Гьаб кинавго чи магIишаталда тIадчIараб заманалда мадрасабазде ун цIализе щвечIезе гIураб гIелму хIадурана нилъер гIалимзабаз. ГьабичIого хутIараб нахъа бачIина, иншаАллагь. Гьал киналго тIахьал руго КъурамухIаммад-хIажияс рокъор яги гIодоркъояз хъварал. Кинаб бугониги мажлисалде унаго нухда цIализе, битIизабизе хъвай-хъвагIай цадахъ босулаан. Жинцаго хъвараб, щиб бугониги, Идараялъул экспертияб советалде кьолаан, ва жиндир абун течIого мухIкан гьабун цIалеян гьарулаан.",
        "Жиндие Аллагьас кьураб заманая­лъул къимат цIакъ гьабулев чи вукIана гьев. Дица гьесул чанги тIехь гIурус мацIалде буссинабуна. Ва щибаб тIехь лъугIидал гьеб магIарулалда данде кквезе гIодор чIолаан. Гьелъиеги заман батулаан радал анкьго тIубаралдаса ичIгоялда бащдаб хIалтIизегIан, ай хIалтIуде инегIан. Щибаб хIукму, щибаб предложение тIадчIун борца-къотIун биччалаан гьес. Гьелъие гIиллаги букIана тукабазда цIакъ гIемер шаргIалдаса рикIкIадал чагIаз риччарал тIахьал рукIун, гьелъ гIадамазул ракIазулъ батIи-батIиял рикьалаби лъугьунел рукIун, бицунеб жо мухIкан гьабун бицине ккей. Гьеб гIунги тIокIаб мисал буго тIахьазда тIад хIалтIулезе.",
        "СайидмухIаммад-хIажиясулги КъурамухIаммад-хIажиясулги букIана унго-унгояб, Тlадегlанав Аллагьасе гIоло бугеб гьудуллъи. Гьел цоцазе рокьана жидее Аллагь вокьиялдалъун. Ислам тIибитIизабизе бугеб гъираги Аллагьасукьа хIинкъиги, хьулги цолъараб гIумру тIамуна гьез ва цояс цояв камил гьавулаан. Гьел руго нилъеда аскIор, нилъер заманалда рукIарал чагIи. Гьел руго унго-унгоял бахIарзал.",
        "СайидмухIаммад-хIажи накълулъаралдаса жеги цIикIкIун къуват кьун хIалтIана КъурамухIаммад-хIажи. Доб мехалде гьесие сордо, къо абурал рагIаби рукIун ратани, долдаса нахъе гьел рукIинчIо. АхIмад-хIажил кваранаб кверлъун лъугьун хIалтIана гьев. Щиб хIалтIи тIадкъаниги гьеб тIубалебги букIана.",
        "Ислам тIибитIизабиялда цадахъ нилъер гIалимзабазда данчIвана цойги масъала, жинца жанисан ислам туризабулеб – вагьабият. ТIоцебе исламалъе эркенлъи щваралдаса нахъе бищунго гIемер гьеб унтул заралалъул бицунев чи ккана КъурамухIаммад-хIажи.",
        "Динияб идараялъул гIалимзаби цолъана ва муфтиясда нахърилълъун вагьабият щиб кколебали бичIчIизабизе цере рахъана. Бищунго хIалтIуе цебетIейги гьелъул баракатги тIадчиясда нахъвилълъиналъулъ ва гьесие мутIигIлъиялъулъ бугин абулаан гьес. Гьев тIадчи Аллагьас* ислам цебе бачине кьуравлъун ватиялъулъ кIудияб талихI буго. Гьединав ватана АхIмад-хIажиги.",
        "ГIалимзабаз абухъе ислам цебетIолеб буго ва къо бахъанагIан къуватлъизеги буго имам Магьди вахъинегIан. Гьадинаб бугоха нилъер гIумру. Исламалъул тушбабазе къо бахъанагIан захIматаб гурого бигьаяб жо букIинаро иншаАллагь.",
        "Аллагьасде хьулги буго шагьидзабазул шафагIат щолеллъунгIаги нилъ киналго гьарилилан ва Къиямасеб къоялъ Расуласул (г1.с.с.) байрахъалда гъоркь дандеги гьариялде.",
        "Рорхатал мугIрузда руго гIадамал",
        "ГIансиялъ нух къана",
        "ХIаригабурлъухъ апрелалдаги гIазул кутак буго",
        "Анкьабилеб апрелалда, араб шамат къоялъ, ХIаригабурлъухъ гIанси тIеялъ, чанго магIарул районалъулгун бухьен чIезабулеб республикаялъул кIваралъул шагьранух къан букIана. Цо нухалъ тIураб гIанси бацIцIун бахъинелде кIиабизеги тIун бачIун, гIаммго анцIго сагIат хIажалъана «Дагъавтодоралъул» Гумбет районалда бугеб идараялъе (РУАД) нух эркен гьабизе. АнцI-анцI машинаби ва гIадамал чIун хутIун рукIана гьенир.",
        "НакIкIирохь",
        "Гумбет РУАДалъул нухмалъулев ГIалимчилав ГIалимчилаевас гьадинаб баян кьуна ХIаригабурлъухъ букIараб ахIвал-хIалалда тIасан: «Нижер хъаравуллъиялда гъоркье кколеб гьеб нухлул 57-абилеб километраялда, НакIкIирохьилан абулеб бакIалда, гIанси тIуна. Лъимги гIемерлъун, цIакъ рикIкIадасан, эхедегIанисан тIунги бачIун, нух къана гIаздаца. ТIоцебесеб гIанси бачIана анкьабилеб апрелалъул радал сагIат анцIгоялда. КIиго-лъабго сагIаталъ гьенир бульдозералги хIалтIизарун, рагьун букIана нух. Гьебго къоялъул бакъанилъ сагIат анлъго тIубараб мехалъги тIуна гIанси, сардилъ сагIат анцIила кIиго тIубарабго гурони, нижеда шагьранух рагьизе кIвечIо, тIун бачIараб гIазул кIодолъиялъги гIемерлъиялъги. Гьеб захIматаб хIалалда жигаралда хIалтIана бульдозерчи АхIмад МухIамадов, къаси дежурствоялда вукIарав ХIажияв Зубайров ва цогидалги. ХIаригабурлъухъ гьоркьоб къотIичIеб хъаравуллъи (дежурство) чIезабула нижеца. Нухда хIалтIи гьабизе бульдозер камун толаро гьениб».",
        "43 чи хвасар гьавуна",
        "ГIалимчилаевас бицухъе, гIага-шагарго 200-250 кубаметр гIазул бачIун буго тIоцебесеб гIансиялъ. КIиабизе бачIаралъул халалъи 150 метр, борхалъи лъабго метр букIанила, 450-ялдасаги цIикIкIун кубаметр букIун батилила: «Гьеб тIабигIияб лъугьа-бахъиналъ сапаралъ рахъарал магIарулазе лъикIаланго квалквал гьабуна. Сардилъ гIазу бацIцIулеб заманалда шагьранухлул кIиябго рахъалда 70-80 машина чIун букIана. Исанасеб хасел цIакъ захIматаб бачIана нижее. Гьаб кьиндал гIадин гIемер чи гIазулъа вахъизего ккун ватиларо. Цересел соназда пуй-чIваяздаса хадуб цIакъго гIазу цIикIкIиндал, анцIго къоялъги ХIаригабурлъиги къан, бахъулаан нижеца нух. Исана хасало цереялдаса цIикIкIун машинаби хьвадулел рукIана гьенисан. Гендерил тоннелги рагьулеб гьечIелъул, гIадамазе къварилъи гьабиларилан, сордо-къоялъ чIечIого хIалтIун, бацIцIад гьабулаан нух. Гьури ва гIазу чIван нухда хутIарав 43 чи хвасар гьавуна нижеца исана кьиндал. Гьезда гьоркьор рукIана Гумбет, Болъихъ, ЦIумада, ЦIунтIа ва цогидал магIарул районаздаса нухлулал. Гьел гIазулъ къан хутIун ругилан хабар бачIарабго, къаси сагIат лъабгоялда гьеб баян лъаниги, къватIире рахъунаан ниж».",
        "РУАДазул кидагосеб гIарз букIуна нухал къачIазе цIияб ва гIураб къадаралда техника гьечIилан. ГIемерал магIарулазе кIвар бугеб ва хIинкъи цIикIкIараб нух ХIарисан букIаниги, Гумбет РУАДалъулги жеги гьениб хIажалъулеб техника гьечIо. Гьелъул хIакъалъулъ нижеца цебеккунги чанцIулго хъван букIана. ГьанжегIаги гьеб суал тIубалилан хьул буго нухлулазулги нухлул хIалтIухъабазулги.",
        "ХадурагIи",
        "ХIаригабурлъухъ исанасеб кьин тIамураб куцалъул ва районалъул нухазда бугеб ахIвал-хIалалъул хIакъалъулъ Гумбет РУАДалъул нухмалъулев ГIалимчилав ГIалимчилаевасулгун гьабураб гара-чIвари бахъизе буго газеталъул хадусеб номералда.",
        "2012 сон",
        "Квачараб хасалил къоялъ диего къваригIараб тараб босизеян «ЦУМ» дармил рукъалъул кIиабилеб тIалаялда хьвадулаго, дун тIаде ккана макъракъаркъалабазда Дагъистаналъул миллияб партIал-хьит ретIун, гьеб жиндирго павильоналда цебе сокIкIарай юкъарухъаналде. Циндаго ракIалде бачIана кватIичIого тIаде щвезе бугеб рахьдал мацIалъул къоги, гьелде санайил магIарулазул миллиябгун маданияб автономиялъ хIадурулеб лъикIаб тадбирги, гьенибе ретIине дирго гьечIеб юкка-хъабалояли щай гурин, капутгурдегицин. Лъугьана жание, цIехана юкъарухъаналда гьелъул хIалтIи-пишаялъул. Гара-чIвариялда загьирлъана Таибат магIарулай йикIин. Рахьдал мацIалда суал кьедалин абуни гаргаралдасан якъинго бичIчIана гьей Хунзахъ районалдаса йикIин. Кутакалда йохана дун гьеб къанагIатаб махщел ракьцоялда кодоб букIиналдаса, миллияб форма, маданият цIуниялъулъ Хунзахъа чIужугIаданалъ бутIа лъолеб букIиналдаса. ГьамиштIаса ГIабдулатIипова Таибатие гьитIинаб къоялдаса нахъего бокьулеб букIун буго рукIкIен-куналъул хIалтIи. ЯсикIабазе батIи-батIияб партал букъулей чIорто-къехьалъул щиб-щибниги гьабулей йикIунаанин жий, цойгидал лъимал цоцаца кквей гьабулел, расандилел ругеб мехалъан бицана гьелъ дида.",
        "Шагьаралъул батIи-батIиял районазда, рукъарулел ательеяздаги хIалтIун, Таибатида лъикIаблъун бихьана жиндирго хасаб иш рагьизе. Ва гьей цIияб къуватгун жуяна бокьулеб ишалде.",
        "ЧанкIкIарай жо йиго гьай Зульфия…",
        "Гьаб араб соналда дуда ракIалда чIараб лъугьа-бахъин щибила букIарабилан – гIажаибаб суалги кьун, тIаде битIизабун камерагун чIана… нечон хвезе дунги гьаюн.",
        "РакIалда чIелеб гIадаб лъикIаб жого букIарабищали лъаларин, тIубараб соналъ Сириялдаги Украинаялдаги унеб рагъул гъугъаялъ щибго рагIизего течIин… цо гIажаибал жалги рицун, аб тIаже щолеб бугеб «сновыйгодги» миллаталда баркун (нолъ нужеда йихьун ятиларищха РГВКялдасан), дун пикрабаз кодое йосана.",
        "Гьааа, доб исана нилъее цIияб тIаде щвараб байрам, Дагъистаналъул миллатазул мацIазул ва маданияталъул къо – 2I октябрь ракIалда чIанин абизеги кIоченчIо. Валлагь Ч1анк1ал 150 сон т1убайги киданиги к1очон тей щакаб жо буго.",
        "Щибха аб соналъул ккараб?",
        "БукIана гIезегIан лъикIабги. Бищун лъикIаб жо буго рагъ-кьал, зулму халкъалда гьечIолъи. Гьадин тани, АлхIамдулилЛагь. КигIан цIакъ нилъ зигарданиги (дандекквеялълъидал кинабго бичIчIулеб), лъикI хьихьун руго Аллагьас. Щивасул гъоркь рекIине машинаги буго, тIад ретIине шубабиги руго, гIарац-меседги буго, гали бахъа-бахъаралъур рукIаниги, цониги кафе-рестораналда маркIачIудехун гIодор чIезе бакIги батуларо, айфон камурав чиги цIакъго тату хваразда гъорлъ гурони ратиларо… Амма, зодобе рагIулеб зигардиги бугоха аб гIумроялда рекъоларого, дагьабги лъикIаб къваригIун.",
        "ЛъикIаб гIумру къваригIин квешаб жо батиларо… Амма, кидаааго букIкIине гьумерги гьабун, какделел, гIайибиял ралагьулел рукIинги лъикIаб жо гуро. Цо рахъалъ босани, хехго гьумерги букIкIуркIкIун, сурукъал чагIи лъугьуна. КIиабилелъ босани: бугелда щукру гьабизе лъачIони, я щваралда баракат лъоларила, я тIаде жо щоларилан абулеб рагIун букIана дахIабабаца.",
        "БитIараб буго, ритIухълъиги гьечIо, гьереси-рецц гуреб жоги рагIуларо, тIасан кIалъаазе жоги чанги батула… балагьани. Нилъеда хисизабун бажарулареб жоялъул ургъел гьабичIого тани, нилъеего лъикIаб бугоха.",
        "Я цIакъ лъикIаб гуреб, я цIакъ квешаб гуреб, гьоркьохъеб сон букIанин абизе бегьула. ЦIияб бачIунеб баракатгун рахIматгун бачIунеб батаги.",
        "Дирго бицани…",
        "ЛъикIаб сон букIана.",
        "Гьаб «Миллат» казияталъул чагIазул дидехун бугеб лъикIаб бербалагьиялдаса пайдаги босун, исана дун магIарулазда гIемер малълъарун ятана… ТIаса лъугьун теха.",
        "Хасго учительзаби течIо дица хIалхьиялда. Бичас биччани, тIадеялъулги тезе ракIалда гьечIо))). Авар мацIалъул учительзаби цолъизаруна, гIемерав учитель цоцазда лъана, цадахъ рекъон хIалтIизе журана, цере чIарал масъалаби дандрана, ругел гIунгутIаби лъана, квал-квал лъил бугебали бичIчIана, кумек лъил бугебали тIатана… ЦIияб соналъ, басрияб соналъ гьабунщиналъул хIасилал загьирлъизе руго, учительзабазул Цолъиялъул сайт рагьиялдаса байбихьун. Гьелъиеги, гьеб гурел цойгидабги пайдаяб хIалтIуе, нилъер гIун бачIунеб гIелалда авар мацI лъаялъул мурадалда къватIире риччалел тIахьал рукIаниги, учительзабазе кумекалъе методика букIаниги, авар мацIалда мультфильмал рукIаниги, кумекчагIи нилъерго миллаталда гъорлъ ратизе бугеб хьулалъ, киса вачIаравали лъаларев, щиб миллаталъулали лъаларев «дедмарозасухъе» кагъат хъвачIого танаха. Нилъее ав щай? Нилъерго гьечIогойищ ругел таргьа гIарцул цIурал магIарулал, миллаталъе хIажаталъе хучдул гIадин аскIор ратулел.",
        "ГIелмуги ине бугоха чвахун. Кибе чвахулеб бугебали Аллагьасда лъала. Дида бичIчIанихъе битIун чвахулеб гьечIо. БитIун чвахизхе ккани, гIелмудал нухда ругел гьарчал нахъе гиризе кколел рагIула. Эл гиризе ккани гIарац къваригIунеб рагIула. Киб эб гIарац бугеб, бугизего бугищ гIелмудае биччараб жогояли лъалев чиги жеги дандчIвачIо. Корохъ бицунеб рагIана, аб хIукуматалъе гIелмуги, цIалиги, цIаларал чагIиги къваригIун рагIуларилан. Лъалароха битIарабищ – гьересийищ.",
        "Гьаб дирго инсул, Шамил МухIидиновасул кечI цIаларабго, битIараб батиялда щаклъизецин ячIинчIо.",
        "ЦIали-къалиялъул цIалиги лъугIун,Къали хутIун буго, хайирго гьечIеб,Лъай-май босулеца, лъайги жибго тун,Майгун цадахъ бичун босула диплом.",
        "Ххвел-кIеч гьабулеца, ххвелцин жибго тун,КIечалда къокълъизе гьабула хIалтIи,Иман-яхI бугезцин, иманги реххун,ЯхI гьабун хIехьола гьаб хIалихьалъи.",
        "Дунял-гIаламалъул, дунялги биххун,ГIалам данделъила гIарасаталда,ГIамал-хасиятал цереги рахъун,Хасият жибго тун, цIала гIамалал.",
        "Огь, нилъ дуниялалъ гуккун толел куц,ЧIилди-гъилдиялде руссине гьарун,Я гьаб чIилдиялъул, я гъилдиялъул,Гъаримал нилъее щолареб пайда.",
        "Пайда-хайиралъе, ахираталъе,Нилъ кинго толаро напсалъ хIалтIизе,ХIалимав БетIергьан гурхIичIонани,БетIер гьечIел хIатIал рукIун руго нилъ.",
        "Миллаталъул бицани…",
        "Чан чиха жиб-жиб къойил радал жиндирго рекIел тIиналде ваккулев? Гьаб сверу-хъверун лъугьунеб бугелъулги, гIумруялъулги, жиндирго рагъа-рачариялъулги чан чиясха пикру гьабулеб? ГIемер чияс гьабуларо. ЦIияб соналде гали бегьилалде, чара гьечIо нилъерго миллаталъул пикру гьабичIого.",
        "ХIисаб гьабеха нужецаго… щиб алъул гьанже кколеб бугебали. Нус-нусцин гуро, аза-азар соназ наслабаз наслабахъе кьун нилъехъе щун буго магIарулалин абураб борхатаб цIарги, кици-биценги, яхI-намусги, гIамал-хасиятги, гьеб киналъулго кьучIчI – мацIги. Наслабаз наслабазухъе кьун буго цIодорлъиги, гIакъиллъиги, нилъерго ВатIаналде бугеб рокьиги, кидаго цойгидазеги кумекалъе ратулеб гIамалги, гьалбал хиралъиги, бахIарчилъиги ракI гIатIилъиги, гIадамал рокьиги. Аза-азар соназда жаниб магIарулазда дандчIван гьечIо гьебгущинаб лъикIаб гIамал нилъелъ чIвазе кIолеб ва нилъеда мацIги, нилъго щалалиги кIоченабизе кIолеб къуват. ГьанжелъагIан.",
        "Пикру гьабураб мехалъ, дида кколеб буго, магIарулазда щибжоялицин лъалареб букIараб гIарац бугин киналъего гIайибиябин. Лъиданиги ва сунданиги къуркьизаризе кIвечIел магIарулал гIарцуца гъоркье рехана. ГIиси-бикъинаб гIарцуцаха. Дол сехIазда гIадин эб гьабизе лъалебгIаги букIарабани батIияб жо букIана. Гьеле гьеб гIарцуда берцин рихьиялъе гIоло буго гьабсагIат мацI кIочон теялъе гьабулеб бугебщинаб хIалтIи. Хасго хIакимзабаз. Дозие бищунго гIемер къваригIунелъул гIарац. ГIурусазда берцин рихьани, гIарцудаги берцин рихьизехъин руго. ГIарцуда берцин рихьани, умумулали щай гурин, жиндирго цIар кIочон тезеги хIадурал руго магIарулал. МагIарулалилан абизецин нечезехъин йиго.",
        "Гьеб гIарац кIинусго соналъ цебе щун букIарабани нилъехъе, нилъеда щиб миллаталъул гIадамал нилъали некIого кIочон тун букIинаан.",
        "Нилъеца ва нилъеда цебесеб гIелалъ байбихьана ва нилъеца нилъер лъималгун цадахъ къоно чIвазе буго магIарул мацIалдаги, миллаталдаги. РукIина жеги чанго наслуялъул чагIи жал «аварецал» ругилан абулел, бацIцIадаб гIурус мацIалъ. Амма, мацIлъалел чагIи санал рахъанагIан, дол рагъул гIахьалчагIи гIадин, лъугIун ина. 50 соналдасан, жидер районалда лъабго чиясда лъалеб рагIулин магIарул мацI, жидералда щуго чиясда лъалеб рагIулин, жидер районалдани цо вукIарав магIарул мацI лъалев чи гъоркьисала хванин бицинаха нилъер наслабаз.",
        "Щай гъоб, мунагьал чурад, мацIги миллатги хвараб? ГIарац гурони бечелъилъун рикIкIунареб дунялалда, тIалаб гьабулев чиги вахъинчIого, къваригIинчIого хвана.",
        "Хваниги щибха элда гьабилеб, гьайбатго гIурус мацI лъала гури нилъеда бицинеян рукIинаха гIемерисел. Доб мацIалда цадахъ хванщинаб жоялъул хIисаб чан чиясха гьабилеб? МацI хвейгун, долда цадахъ хвана магIарулазул кинабго лъикIаб щинаб. Хвана магIарулазул намус. Хвана яхI. Хвана магIарулазул гIамал, хвана хасият. БахIарчилъиялдаса хIелхIелчилъи бергьунеб батана гIарцуда цебе, учузго къулана бетIер. Билана гIасрабаз цоцахъе кьураб адабият, дунялалъго кIодо гьарурал шагIирзабазул ва хъвадарухъабазул асарал ана хIурудахъ.",
        "КIочон тана тарихги. ЛъачIо кисан рачIарал чагIияли. Кисан рачIаралали лъаларел чагIазда лъачIо кире унел ругелалиги. Рилана дунялалда.",
        "Гьеб кинабго билунилан хунилан, бакI чIобого букIунарелъулха, гьеб цIезабуна европраялъул культураялъги, гIамал-хасияталъги, къваригIел гьечIебщиналъги.",
        "Жакъа гIадин гурони чIахIияб гIелалъ пикруги гьабулеб гьечIони ва гьабго нухдасан нилъ цере рачIинел ругони, гьеле нилъер лъималазул, лъималазул лъималазул, гьезулги лъималазул букIине бугеб къисмат. Нилъергоги кинабгоги кIочарал, цойгидазеги къваригIинчIел, рагIа-ракьанде рехун хутIана миллат.",
        "Аллагьас цIунаги нилъги нилъер наслабиги гьеб къисматалдаса.",
        "Гьедин букIинчIого букIине бокьани, цо кIудияб нилъеца гьабизе кколеб жого гьечIо. Нилъ кIалъазе кколел руго нилъерго лъималазда нилъедаго лъалеб магIарул мацIалъ. Нилъеца рокъоб малъичIеб малъизе авар мацIалъул учителасе кумекги гьабизе кколеб буго.",
        "Нужей талихI кьегийин, цIияб соналъ цогIаги магIарул чиясда магIарул мацI лъазе квербакъе. Гьелдаса кIвар бугеб жо нилъер миллаталъе щибниги гьечIо. ГIарацги къваригIунеб жо буго, амма миллат бичун босараб чедалъ гIорцIуларо.",
        "Дун йикIана миллаталда ЦIияб сон баркизейин нигаталда хъвадарилей. Алъул щиб ккарабали нужедаго бихьулеб бугоха. Ваааай, кIочонеб бугоха миллаталда маааацIилан абураб пикру гурони, гьаб соналъ дида ракIалда чIараб жого батичIо.",
        "Я, Аллагь, ЦIияб соналъ киназулго мурадал тIураги, харбал лъикIал рагIаги, нагагьал балагьаздаса цIунаги. Рохун таги магIарулал!",
        "P.S. ЧIанда бицуней йиго гьай Бахуйилан ракIалде ккарав чи, вакке нужерго росулъ бугеб ясли-ахалде ошколалде ва гIенекке кинаб мацIалда лъимал кIалъалел ругел ва щиб мацIалда ЦIияб соналда хурхун гьарулел тадбирал рачунел ругелали. ГIенекке районалъул хIакимзабазул кIалъаязухъ, гьединго рохалилал байрамал рачунел мацIалъухъ. Шагьаразулали бицунебго гьечIин. ТалихI буго мажгитазда вагIза-насихIатгIаги магIарул мацIалда гьабулеб бук1ин.",
        "Гьадинаб бук1ун буго нилъер къисмат: Европа-Азиялда, ай Магъриб -Машрикъалда гьоркьор рати. Географиялъул г1орхъалабазда балагьани Азия кколеб буго, яшавалъухъ балагьани Европа кколеб буго, тарихалъул бухьенал ц1ик1к1ун бакъбаккул рахъалде (Шам, Г1арабустан, Иран), араб нусго сон балагьани - бакът1ерхьудехун хъетун руго. Щал нилъ? Щиб бугеб нилъер гьелгощинал гьоркьорбак1аздаги рук1ун т1ок1лъи ва хаслъи? Гьанир ратиялдаса бижараб хаслъи буго нилъер, маг1арулал абураб ц1аралда машгьурлъараб. Дунялалда цоги муг1рул гьеч1ого гуро нилъеда маг1арулал абун ц1ар бугеб. Руго киг1анги рорхаталги сог1алги муг1рул. Нилъее гьаб ц1ар бач1ун буго нилъерго цолъи ва т1ок1лъи бихьизабиялъ. Нус-нус азарил соназ умумуз г1уц1ун ц1убан бук1ана маданият, яшав, маг1ишат. Щибаб ишалъулъ цогидазда релъинч1еб (бак1алда рекъараб) бахъун бук1ана низам. Гьебги кагътида хъван нахъе лъун гуреб, щивав чиясда гьит1инаб къоялдаса нахъе бицун лъазабун, цоцахъе кьолаан. Гьединго бижун бач1ана адабият, фольклор ва цогидалги рух1иял рахъал. Жибго жиндаго ч1араб, ц1убараб пачалихъ бук1ана маг1аруллъи. Къват1иса гъарачиясда данде цо чи г1адин рахъунел, нахъидаб заманаялъ жидерго иш-пишаялде руссун рук1унел, жидерго г1адаталги ихтилат-кепги бугел.",
        "Ана сонал, сверана г1асраби. Цебет1олеб заманаялъул карачалабакье ккана маг1арулъиги. Чанги чияс т1адег1анаб лъай босана, бергьенлъаби росана, дунялалда машгьур гьабуна Ват1ан. Лъик1алда цадахъго квешаб рахъги бач1ана къват1иса бачун. Рат1лил форма хисиялдаса байбихьун «магъриблъи» бессана нилъеда гъорлъ. Рак1алъ киг1ан машрикъалда ругониги гьабулеб пиша г1емерисеб европаялъулаб батулеб буго. Доб умумузул г1адат-яшав жакъа къисабалъе ва шиг1рабалъе руссун руго. Гужгат рет1арав бихьинчи яги хъабало рет1арай г1адай йихьани цо кинабалиго театералъул артисталин толел руго. Гьебгиха даимго умумуца рет1араб рет1ел бихьидал. К1очон тана умумузул квен-т1ех. Жакъа Россиялдаса баччун бач1араб ролъуца г1орц1идал нилъее хур бекьизе рахъун щайха?",
        "Гьанжего гьанже нилъер х1укумат лъугьун буго миллияб маданият ц1унизе. Гьеб лъик1 буго. Амма цо маданияталъул к1алг1аялда жанибеги буссинабун, байрамкъояз х1акимзабазда бихьизабизе майданалги гьарун церерахъиналъ маданият ц1илъиладай? Эдинги бук1инч1еб жо гьанже ц1илъун бугин абила нужеца. Буго. Даг1ба гьеч1о. Миллат «магъриблъиялдаса» ва «машрикълъиялдаса» ц1унун жидерго хаслъиялда хут1изе ккани бук1ине ккола г1аммаб къаг1идаялъ киса-кибго рехсон, бицун, беццун, х1атта, школлъималаз рет1улеб формагицин умумузул бук1аралда релъинабун г1адамал ругьунлъун щибго нечеч1ого гужгат-хъабалаби рет1ун хьвадулеб х1ал. Рат1лил бициналъул г1илла - гьеб рет1ел рет1ун къват1ив вахъарав чи ц1унун вук1ине вуго щибго гурел къабих1ал бак1азде иналдаса, инжитал ишал гьаризе лъугьиналдаса. Гьединго мац1алъул суалги. Рахьдал мац1 лъаларев чи вук1уна бищунго т1адгояв (кьалбаз квеч1еб гъвет1 г1адав) бат1и-бат1иял х1алазда рекъон гьет1арулев чи. Гьел чаг1и рук1уна жидерго хасал мурадазе г1оло х1алт1изаризе бигьаял чаг1иги. Киг1ан ц1акъ умумул лъугьаниги лъимал «акцент» гьеч1ого г1урус мац1 бицинабизе абун рахьдал мац1ги малъич1ого тарбия кьезе, гьеб буго бук1унареб жо. Маг1арул чиясда акценталда г1урус мац1 бицин нусц1ул рекъола жиндирго росу-ракьги миллатги к1очаравлъун вук1иналдаса.",
        "Щибаб заманалда рекъон рат1лил форма хисула, яшавалда рекъон ц1илъи ч1вала. Нилъееги заман щун буго рат1лил, яшавалъул ц1ияб, нилъеего хасиятаб маг1арул мах1 бугеб х1алалда рук1ине. Гьеб мехалъ магъриб-машрикъалъул щибго къварилъи бук1унаро киг1анго нилъеда гъорлъ бессизе лъугьаниги.",
        "Пикру",
        "Дуниял сапар буго",
        "Кинабго бараб буго нигаталда, рекIеда. КигIан чIахIи-чIахиял ва чIухIа-чIухIарал рагIаби кIалалъ абуниги, ракI чIегIераб бугони, кида-къадги гьеб загьирлъула ва хъубал къасдалгун гьабураб ишалда баракат лъоларо.",
        "Цо-цо «аналитиказул» хъвай-хъвагIаял цIалараб мехалъ, Америкаялъул маргьаби ракIалде щола. Гьез, Голливудалдаги рукIун, дунялали щиб гурин, тIолабго космос «цIунула ва хвасар гьабула». ГIадатияв чиясда аскIоре къазе чIухIарал, вехьасул хъорщихъ пахруго ралагьулел, кабинеталги, хъулухъалги, цIаралги хириял «аналитикал», ункъабго къадахъги интернеталъухъги ралагьун, палал тIамизе журала.",
        "ГIелмияб хIалтIи хъвазе ккани, цIех-рех гьабизе ккола. Масала, археологиялда гьечIого гIоларо гIелмияб сапар бухьи (экспедиция), ракь бухъи, артефактал рати, гьезие къимат кьей. Гьединго журналистикаялдаги чара гьечIого хIажалъула цIех-рехал ва сапарал. Антон Чехов Сахалиналде ун вукIинчIевани, гьеб чIинкIиллъиялъул балъголъаби рагьулеб гьесул камилаб очерк букIинароан. Анализ гьабизе ккани, хIужаби хIажалъула. Журналистикаялдайин абуни гьел ралагьизе бакIидаса гьункьизе ккола. ПалхIасил, сапаралдасан ва репортажалдасан байбихьула публицистика. Дунялалъул бищунго камилал журналистал ва хъвадарухъаби тIоцебесеб иргаялда репортерал рукIана – Эрнест Хемингуэй, Антуан де Сент-Экзюпери, Эрих Мария Ремарк ва гь.ц.",
        "Репортер гьечIевани, инсаният беццаблъунги, гIинкъаблъунги, мацI лъалареблъунги букIинаан. Марафоналъул манзилалда тIоцеве векерарав ва, греказда гьел персаздаса бергьиналъулги бицун, гIодов речIчIун хварав рагъухъанги репортер вукIана. КIвар бугеб хабар бицунеб чи ккола репортер. Тушман гIагарлъаравго магIарулаз ракулел цIаялги рукIана репортерал, чапарзаби. Киналниги СМИязул аслу, кьучI ккола репортаж. Журналист сапаралде вахъинчIони, я видео, я фотосурат, я лъугьа-бахъин букIунаро. ГIадада гурелъул БакътIерхьул махщалилаз абураб, журналистас хъвачIеб иш лъугьараблъун рикIкIунарилан. ЖамгIияб гIумруялъе диагноз лъола къалмилаз. ЧIварал журналистазда гьоркьор бищун гIемер руго репортерал, гьезулги цIикIанисел рагъазда щвана къадаралде.",
        "Корреспондентал жидеда тIаде раккуларел газетал халкъалъ къабул гьаруларо.",
        "Газеталъулгун дица бухьен ккуралдаса 13-абилеб сон сверулеб буго. ГIемерал магIарул росабалъе щвана – цIадакьги, гIазукьги, бакъукьги. Бихьана гьимиги, бихьана магIуги. Рорхана гIадатиял гIадамазе рахIат толарел суалал. ГIезегIан хIалуцарал масъалабазда базе кколеб букIана квер. Гьеб сабаблъун тIадчагIазда рихана, хIинкъаби кьолелги камичIо. Амма ракI бухIизе ккарал сапарал ва макъалаби рукIинчIо. ГIадатиял гIадамазул баркалаялдаса къиматаб щиб букIинеб гьаб ракьалда.",
        "КъватIибе бахъараб материалалдаса дирго хасаб архивалда цIунараб информация, аудио, фотосуратал гIемер руго. Аллагьас хъван батани, щвела гьезиеги цо сагIат. Макъалабазда лъечIеб тIехьалде босизе ракIалда буго.",
        "ГIамал кIудиял хъулухъчагIигун дандчIваялдаса гIадатиял гIадамазулгун накъит гьабизе бокьула. ТIадчагIазул гIадин ургъун рахъун гьерсал рицинеги «гьунар» гIоларо гьезул, жидер ритIухълъи тасдикъ гьабулел анцI-анцI документалги ратула кодор.",
        "Мунагьал чураяв ГIабдула Дагановас чанго данделъиялда ракIалдещвезабуна ЦIоралдаса гьабураб макъалабазул цикл. Гьелъул брошюра биччазе бегьилиланги абун букIана гъос. МагIарулазул халкъияб эпосалъулъеги араб, дие цIакъ хирияб буго ЦIоралъул тема.",
        "Аллагьас хъван батани, къватIибе биччазе буго «ХIамилгIин» абураб тIехь. Гьебги ккола гIемерал соназ данде гьарурал хIужабаздаса, баяназдаса, 1999 соналъул кьалда гIахьаллъаразул, доб соналда лъугьа-бахъунелъул нугIзаллъун рукIаразул ракIалдещвеяздаса гIуцIараб тIехь.",
        "Ахирал соназда Дагъистаналда журналистика цебетIуна. Гьелдаго цадахъ къалмил агьлуялда гьоркьор дагьал ккечIо дагIба-рагIиялги. Гьебги ккола чIаголъиялъул гIаламат. Амма цо-цоязе захIмалъулеб буго, цоцазул адабги цIунун, бахIс гьабизе. Гьеб мехалда дандбалеб суал сверулеб буго «кореялъулазул парламенталде».",
        "2012 сон",
        "(Биччаладай мачIхъадерил хIорихъе масакI-ччугIа?)",
        "ХIакъикъаталда, хIисаб гьабидал, мачIхъадерил хIор ккола тIабигIаталъ нилъер Дагъистаналъе гьабураб кIудияб сайгъатлъун.",
        "ХIорил халалъи буго 1600 метра, гъварилъийин абуни гьоркьохъеб куцалда 10-15 метра. Бищун цIикIкIараб бакIалда гьелъул гъварилъи бащадаб буго 20-25 метраялда. 1964 соналда гьенибе ччугIа биччан букIана ГIанди хIорихъа, бочкабазда жанибги тIамун бачIун. ГIандадерил форель гьениб лъикI гIун бачIана ва гIемерлъана. ГьабсагIаталда хIорахъ гIезабулеб форелалдаса гьеб бетIералъ тIокIаб букIана. Гьелда тIад берцинал: багIарал, гIурччинал ва цойги батIиял кьеразул расенал рукIана.",
        "ГIичурараблъецалъугIизабурабфорель",
        "РукIанин абизе кколеб буго, щайгурелъул гьабсагIаталда хIориниб цониги гьеб ччугIа хутIун гьечIелъул. СССРалъул хIукумат биххиялде унеб заманалда гIи чурараб раствор лъелъе биччаялъул хIасилалда тIагIана гьеб берцинаб нигIмат. ХIакъикъаталда, битIун абунани, ункъо-щуго соналдасан хIоринибе биччараб ччугIаялъул цIайи гьоркьохъеб хIисабалда бахун букIана к1иго–лъабго килограммалде, цо–цоязул цIайи щуго-анлъго килограммалде бахунаан.",
        "80 абилел соназул байбихьуда ккун букIана ччугIа жиндир цIайи 8 килограммалде бахараб. Гьеб ччугIаялъул бищун гIебаб бакIалъул свери борциндал, 48 см. батун букIана, халалъийин абуни букIана 95 см. Чехьалда жаниб лъабго кIудияб къверкъги 30 см. халалъи бугеб ччугIил скелетги батун букIана.",
        "ХIорихъе хIухьбахъи гьабизе районалдаса гурелги, тIолаб Дагъистаналдаса ва гьединго къватIисел хIукуматаздасаги рачIуна гIадамал. Цо нухалъ гьаниве вачIун вукIарав Унсоколо районалъул МокIсохъ росулъа аваразул поэт, жиндир мунагьал чураяв, ГIисаев МахIамадица хIорил тIабигIаталъ гьабураб асаралъул хIасилалда хъван букIана гьадинаб кечI:",
        "МачIхъадерил хIорихъ",
        "ХъахIилал мугIрузул огъохъатиниб",
        "Лъица мун тIинкIараб, жавгьарул магIу?",
        "ТIогьол расеналъул расалъунибе",
        "Кинан мун бортараб, зобалъул кесек?",
        "МугIрул хъахIал тIогьаз тIагърал чуризе",
        "Кинаб хIалкIолъиялъ хIикмат ургъараб?",
        "ХIухьбан къаси сардаз цIвабзаз гьекъезе",
        "Гьаб дур тIокIкIиналда тIад хIалтIарав щив?",
        "Роол бакъ чвердолеб дур квенчIелалде",
        "Дуниял балагьун бугилан ккола",
        "Балагьаз чурхъараб, рагъаз чIунтараб",
        "Батила урхъун гьеб бацIцIалъиялъухъ.",
        "Ургъун хIал кIолареб берцинлъиялда",
        "ХIинкъилеб батила хъвазе дир гIасру.",
        "Хъублъараб гьавадул бицунеб мехалъ",
        "Дир мугIрузда цебе нечела дунял.",
        "Дун эхетун вуго хIорил рагIалда",
        "МасакI басандула гьуридал сасгун.",
        "СихIкъотIиялъ вуго къвалакье вачун,",
        "Суалаца вуго кверде восулев.",
        "Гьодида зодилал цIваби рекъараб",
        "ЧчугIаялда дица цIехолеб буго",
        "Мун разиго бугищ гьаб хIоралдаса",
        "ХIабургъин лъалареб гьаб лъималдаса?",
        "Баян: масакI-форель",
        "ГIисаев МахIамадица кутакалда махщалида загьир гьабулеб буго гьаб берцинаб тIабигIаталъ жиндиего гьабураб асар. Гьесул кочIолъ ругел гьал мухъазул - «Ургъун хIал кIолареб берцинлъиялда, хIинкъилеб батила хъвазе дир гIасру» - пикру гьабидал, гIемерал суалал рачIуна цере.",
        "Анжи-гьороца босун унеб хIакимзабазул рагIи",
        "Поэтас кечI (дир пикруялда) хъван букIун батила араб гIасруялда ва гьеб гIасруялда хIорилги ва гьелъул тIабигIаталъулги тIалаб гьабулел идарабиги гIадамалги камулароан. Амма гьеб гIасруялда букIараб хIукумат батIияб хIукуматалде сверигун, гIадам гIарцудаги бечелъиялдаги хадув лъугьине байбихьидал тIабигIаталде мугъ реханин абизе бегьула. ТIубанго реханин абуни мекъиги букIина цо-цо гьоркьо-гьоркьоб риидалил заманалда камуларо хIорихъе квана-гьекъезе рачIунел чIахIи-чIахIиял хIакимзаби, депутатал ва гь. ц.",
        "Амма цонигиязда ракIалде кколеб гьечIо хIорил тIабигIат цIуниялъе, гьеб берцин гьабиялъе цо пуланаб хIалтIи гьабилилан. Анкьго-микьго соналъ хIорихъ хIухьбахъиялда вукIарав доб заманалда росдал магIишаталъул министрас рагIи кьун букIана хIоринибе форель ччугIа биччаялъе кумек гьабилилан. Шагьаралде щвейдал, анжи-гьороца босун араб къагIида, гьеб рагIул лъалкI къосана.",
        "ХIисаб гьабураб мехалъ, дагьа-макъаб гIарац гьечIо Дагъистаналде биччалеб ччугIа гIезабиялъе, гьелдаго гьоркьоб гIадамаз хIухьбахъи гьабулел хIорахъ ччугIа биччазе ва гIезабизе, амма кагътидаги хъван гIарац цо хасал гIадамазул чвантинибе чвахулеб бугеб - къагIида чан нухалъ минсельхозалда гьарананиги, МочIохъ хIоралде ирга щолеб гьечIо. ГьечIо гьеб иш гьабиялъе щолев саламатав садакъа–рикъзиялъе хIадурав спонсорги.",
        "Туристазул гIала-гъважа махIхъадерил лъималаз бакIарула",
        "ХIухьбахъиялъе рачIараз гьениб гьабулеб чороклъиялъул бицун хIалго кIоларо. Хасал мусор рехулел бакIал гьенир ругониги, жалго гIодор чIараб бакIалда бугебщинаб хъублъиги тун ун ратула гьел. Гьединазда нилъер умумуца абулаан: «кванараб хIарччинире рилълъулел чагIиян». Щибаб санайил мачIхъадерил жамагIаталъул ва школалъул цIалдохъабазул хIаракаталдалъун бакIарула хIорда сверун мусор. Исанаги субботникги гьабун бакIарана гьеб мусор.",
        "Гьенире жидер лъимал рачунилан цо-цо умумузул зигараги букIуна, гьез щайин бакIаризе кколеб къватIиса гIадамаца тараб муссорилан. Цо-цояз абула хIорихъе гIадамал гьукъизе ругин сверун кIудияб рахъги бахъун.",
        "Гьай-гьай, гьеб кIиябго пикру мекъи буго. Цояз хвезабунилан, цойгидаз тIабигIат цIунизе ккеларищ? Гьединго хIорихъе гIадамал гьукъеян абураб пикруги мекъи буго. ГIадамаздаги жидедаго хадуб бакIа-бахари гьабизе лъазе ккела. Жегиги нилъ ругьунлъун гьечIо Аллагьас нилъее кьураб берцинаб тIабигIаталъул къимат гьабизе ва гьеб цIунизе. Поэтасе гIадаб асар нилъееги гьабулеб букIарабани, тIабигIаталъул къисмат батIияб букIинаан.",
        "Хундерил цIияв нухмалъулесде бугеб хьул",
        "Дида ракIалде ккола районалъул нухмалъиялде вачIарав Задиев НурмахIамадица, кисан ва кинал ресал ратунги, МочIохъ хIорил тIабигIат цIуниялъе ва берцин гьабиялъе ва гьединго гьениб букIараб форель ччугIа гьенибе биччаялъе хIалтIаби гьарилилан.",
        "Хасго исана хасало гьеб тIабигIаталъ кьураб берцинлъиялдаса пайда босизе гIемерал гIадамал рачIана хIорихъе районалдаса гурелги, тIолабго Дагъистаналдасаги. Конькабазда хъещтIон ва гьединго цIордасан хъущтIун унел камеразда рекIун лъикIаб хIухьбахъиги гьабун нахъ руссун ана гьел. Гьелдаго цадахъ, хIориниб форель ччугIа букIарабани бегьилаан цIорда гъоркьан ччугIа кквезеги. РакIалде ккола Дагъистаналъул хIукуматалъ МочIохъ хIоралде пикру буссинабилин ва, тIоцебесеб иргаялда, гьенибе форель ччугIа тIад буссинабиялъе хIалтIаби гьарилилан."
    ]
}