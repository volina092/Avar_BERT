{
    "texts":
    [
        "Кинидахъ ахIарабкечI – магIарул мацI,МоцIрохъе бицарабмаргьу – рахьдал мацI.",
        "Т.ЗургьаловаБисав вуго кIалъалев, майила дуе казияталъул гьумерги, цIалдолезе кIвар бугеб, ракI балеб, цIализе гъира кколеб гIадаб жо хъвайила. Бищунго цIалдолезул цIализе ва бицине гъира кколеб, гьезие кIвар бугеб жо политикаги, кьишни-къулгийищ бугебали, тIокIаб жо рагIулеб гьечIо свера-хъверун. КIиябго цого чороклъи букIиналъги батила.. Амма, щай гIадатиял гIадамазе гьелъул бицун. Жалго те жидедего руссун.РачIа нилъ унго-унгоял магIарулал ракIалде щвезаризе. Унго-унгояб магIарул мацI бицунелха. Щиб лъалеб, гьелги берцин рихьун, гьединаллъун рукIинилан кIиго чиниги лъугьине бегьулелъул… дир макъалаги цIалун.Дидани дунго гIолохъанчIужуйилан ккола. Амма гьаб дир гIолохъанаб гIумруялда жанибцин магIарул мацI хисараб куцха. Шагьаралда ругел «аварец» - илан гурони абизе лъаларел магIарулазул гуро бицунеб бугеб. МагIарул росабалъ ругел магIарулазцин гьанже гIурусалъ бицуна магIарул мацI.Гьале гьадин:- Йо, Лиана, рокъо йигищ?- Йиго вала, заходи.- Дур варотабиги рагьун ратун, яккулей йикIана жание. Васги вугоан дур дворалъув играца гьавулев.- Садикалдаса вачIаравго, мама, я играца пайдуйилан, цо минуталъ рокъов чIоларо эв, Саседазул лъималгун играца гьавулев вукIуна пака я не пазаву.- Руслан рейсалдаса вуссинчIищ? Дие памидоразул ящик купийилан цо тысяча рублей кьун букIана эсухъе, сдачаялъухъ крышкабигиха… Не забыл интересна? На зиму хIадурараб жого гьечIо…Гьале гьанже гьаб чIанда хабар халалъизабизе бегьула, долго рищиязул, политикаялъул, бихьараб сериалалъул, базаралда кинабго жо хиралъиялъул, ГIунайзатил бирллиантазул, гIолареб гIарацалъул, лъималазе босичIого чара гьечIеб, амма кутакалда хирияб айфоналъул, МухIумица хIакимлъуде индал приора хисун босараб Мерседесалъул, ХIамидица тIохда ккураб хирияб маххалъул ва гьеб гуреб цойгидабги гIемераб жо бицун. Гьабго, магIарул лъалареб, гIурус лъалареб, мацIалъ.ГьитIинаб къоялдаса нахъего, ошкол лъугIизегIанги, дун гIемерисеб мехалъ кIудадада, дахIабабада ва дадабабада аскIой йикIунаан.Доб заманалъул гIадамал рукIана цIакъ кIал пасихIал, пагьму бугел, кутакалда гIенеккизе бокьиледухъ гаргадулел чагIи. Дица кидаго гIажаиблъи гьабулаан, гьезда лъалел щинал кучIдулилан. Бокьараб рагIиялда, чиясда яги ахIвал-хIалалда данде кколеб я кици, я бицен, я кочIол мухъал рукIунаан гьезул кIалалда рухьун. КIудадал, щив жанив вачIаниги, гьесде данде кколел кочIол мухъал ратулаан хIадурун. Халкъияб кIалзул гьунар гьезда рекIехъе лъалаан. Нилъеда лъалароха. Нилъеда лъала, лъалареб жо цIехезе, цо кибалиго килщалги тункун «окейгугал» - илан ахIдезе. Амма, магIарул халкъияб кIалзул гьунар кинабго лъалеб элдагицин лъаларо.Гьанже рачIа дандекквезе 20-30 соналъ цебе росабалъ бицунеб букIараб магIарул мацIги, гьадаб тIадехун дица бицараб мацIги:- Йооо, Хадижат, гьардарай-дахIалайха мун, гьедин берцинго нижер Къебедица хьихьун йигей… ЦIорол ясикIойилан ккола, гордухъан яккарайго, - илан жание лъугьун ячIуна ХIалимат.- Ихдал кьибил куней кьегIер гIадай дун,Эбелги гIедегIун, гIадада хвана... Досдаса анцIила щуго соналъниги йитIинай йигоха, ХIалимат, дун. Валлагь лъикIавги вуго, Аллагьас гIумру халатав ватагийин – илан чIухIиги, рокьиги, хIеренлъиги жубараб гьимигун гогьдаризе лъугьуна Хадижат.- Гьадаб тIингъида къвалал ралеб куц бихьизабизе вачIинин вукIанаха эв… кIочонищ тарабали – илан, пашманал бераз Хадижатихъги ялагьун, жиндирго мурад бицуна ХIалиматица.- Гьаб дуниялалда цIа рекIанигиЦIунизе кIоларо кIалзул рагIаби.Чармил хвалчабазул сур пунанигиХIехьезе кIоларо хIасратаб рокьи….))) ЯчIун йигищ, ХIалимат, щиб бугеб свак-захIмат? Хур бекьарабищ, бокь бахъарабищ? БитIараб бугоха, хасалоялде тIимугъ иххдалго къачIазе ккола – илан, магжида квералги рахъулаго, нахъа рокъоса къватIиве вачIуна Къебед- ХъахIилаб зодихъе моцIги холелъул,Хваниги кIваричIо бицараб рагIи, Къебед. Гьаб росдал жамагIаталъул дуда цIехечIого гьабулеб жоги букIунарелъул, регIун ватуларевлъиги лъала, амма, рес гьечIоха гьадав дир ГIалихIма исана хасалоги тIимугъги гьечIого квачан хвезе… йиланги абун, хехго хабар батIияб сверуде бачуна ХIалиматица, - Гьа, бицеха, Къебед… магIарде ун вукIаравищ?…- Борхатаб магIарде багIар гIечул гъветIГьебги гъунеб буго дир гъаримлъиялъ.Гъваридаб кIкIалахъе зум-зумалъул лъим,Гьебги къунеб буго дир къварилъиялъ – иланищ йигеяли, ХIалимат?... Валлагь вукIанаха, магIардеги щвана, гIалахги сверана…МугIрул руго гIодилелЖал гIазул цIун ругилан,ГIазу биун тIегь бала,ТIубала нилъер мурад.Вуссанаха дирго гIамиркIо Хадижатихъе. Киве аниги, гIажаибго рокъове, цIала ракIалъ.Авлахъалда тIегь буго,КIвеладай дида тIезе?Росулъ меседо йиго,Вокьиладай дун гьелъий? – илан, жиндирго рекIелъ бугеб рохалилаб асар бахчизейиланго лъугьунев вукIунаро Къебед.- ЩибгIагиха босараб ай дур гIамиркIо Хадижатие сайгъаталъе?- Дие катан босе, Камалил Башир,Сверун жалал ккураб, жаниб цIар хъвараб.Чарчараб кIаз босе, дуй нух битIаяв,Расен меседилаб, хьухьи гIарцулаб.ЧохтIуй хара босе, хъергъудул берал,Нахъ балагьарай дун кIочон течIого – йилан, ячIун Хадижатица, рухIилаго пурщабазул си цебе лъола ва рилълъиналдалъунгицин загьир гьабулеб букIуна жиндирго рекIел хIал.- Дуй чилай босила – чед бежун ячIа,Чилайдул кIаз босла – нух битIун ячIа – илан, Хадижатие гьимизеги гьимун, Къебедица ХIалиматида аскIобе хъурщизабула бакI ва, – доб нилъер гагадул урбаги босеха, Хадижат, цебе -йилан ахIула, жаниехун арай лъадуде.- Щиб, ХIалимат, гьаб нижер накъиталъ кепго кьолеб гIадин гьечIо гури дуе… Щай къваридго йигей?- Дир ракI бакъванилан гIайиб батани,ГIенекке, дир гьудул, дица бицинин.Дуего бокьилищ, дир къули берцин,Дуца кьолораб чу чидад рекIине?... РекIеда гьури бан чан къоялъ тарай дун ГIалихIмаца… Щиб эс гьабуниги, эсда гьури хъвазеги бокьуларо дие. Гьале гьанжеги кидаялиго бачIине бугеб хасало ГIалихIма квачалин хIинкъун, эсул тIингъил тIалабалда йикIана къватIие яхъун. ЦIодорайилан дида лъицаха абилеб…- Гьанжеги добго гизмаялдейищ жуварав ав нилъер лачен? ТIингъил къвалалали кин рукъаниги рекъела эсда, амма бетIер битIун ккезабичIого рес гьечIоха.- Гъоркьгоги гьалдолеб гьинал рекIеде,Гьалун загьру тIуна талихI къадица.Жибгоги цIадулаб цIилал каралдаНартил цIа бакана, къагиха талихI – илан шалил кIалалъ магIу бацIцIуна ХIалиматицаГьебсагIат тIаде лъугьун вачIуна ГIалихIма, гIумру халатав жогIаги ватила чехьчурад.- Ассалам ГIалайкум, Къебед… Квешаб хIал бихьуларо нужер… ХIалчIахъаяй, Хадижат, цIурачадалги руго жиндаго релълъарал…- Ва гIалайкум салам, саламатав чанахъан, вачIая, гIодов чIая…- БагIар чараб чу рекIунЧанавеги дун инчIин,Чанахъанилан абунТоларо дун гIадамаз.Чергесаб ретIел ретIунКъватIахъги дун свердичIин,Къвалакьа чергесиланТоларо руччабаца – илан сихIирго гьимула ГIалихIма.- Дур чанахъдиялъул гьанже цIар анин,ЦIцIавуцIцIахъдичIого кваназе жувай – илан Къебедица урбадул щурун цебегIан хъурщула.- Гьа, мацI лъаларев цIогьор хваги,ЦIар лъаларев тушман хваги…, гьадин гIодой йикIун йикIине дир заманищ бугеб, дун яхъина. Дуда абизе жо бугилан вукIанаха, ГIалихIма, Къебед. Нужеца гьанже гIодой риччан хабар бице – илан ХIалимат тIаде яхъуна.- Дунги йилъина дуда цадахъ иццухъе лъел цIезе – илан гIеретIил къвал балагьизе Хадижатги лъугьуна.- Валлагьги, Хадижат, кутакалда тIагIамал рукIана пурщаби…Кванарав кьаралъаги,Кьурав бечелъаги.Гьадинал кIатIахIалКIалдиса камугеги,КIудиял рагIалНахъаса камугеги.ГIодоб чIабар чIагIдал цIеги,ЧIалу-рихьи гьанал цIеги,Мохмохил тIаргъал лъеги,ТIатIул гордал ретIаги – йилан, Хадижатил гIеретIги гъажилда бан, ХIалимат ва гьелдаго хадуй Хадижат къватIире лъугьуна.Хъата-масан пурщинадул мочIуги кIалдиб къазабун, щиб бицинехъин Къебед вугевали гьаналъ бицараб гIадин, дозда хадувго векерун ГIалихIмаги уна.Гьаб щиб рагъа-рачарияли бичIчIуларого валагьун хутIарав Къебедиде, къетIасанги ваккун, ГIалихIмаца ахIула:- Берцинал ясазул цIад баги,ЦIурахинкIазул гIор щваги – илан.Кинаб мацIха нужее бокьараб?",
        "ЦерегIанго саназ цо пуланав чи цойгидаб росулъе вачIунев вукIун вуго дарс кьезе. ВачIуневги вукIун вуго гьев чодаги рекIун. Гьеб чодаги рекIахъего гордухъан ваккулев вукIун вуго классалде жаниве ва гьикъулеб букIун буго:",
        "Лъимал, ругелищ нуж? – илан.",
        "Руго, учитель, - илан жаваб кьолеб букIун буго цIалдохъабаз.",
        "ЦIалулеб бугебищ? – илан гьикъулеб букIун буго учителас.",
        "Буго, учитель, - илан жаваб кьолеб букIун буго лъималаз.",
        "ЦIалеха, - иланги абун, добго чода, тIадвуссун унев вукIун вуго учитель жиндирго росулъе.",
        "«Гьав рекIарасда рештIаян абизе заман щвана» - ян абураб цIаралда гъоркь, гьев хIикматав учителасул хIакъалъулъ макъала батана дида цо районалъул цебегосеб газеталда. ТIанкIан ботIролъе бачIана гьадинаб суал: «Гьадав рекIарав рещтIунев вукIаравани, досул хайирдай букIине букIараб цIалдохъабазе – заралдай?»",
        "Нилъер заманаялъул гIемерав учителасухъ ялагьун абизе бокьун букIуна дие «рещтIинчIого а, бетIерчIахъад» - илан, гьелъулго зарал дагь букIиналда ракIчIчIун.",
        "Дида бичIчIизе кIолареб жо! Цо кутакаб харж-маржги щолеб, бигьаяб, бокьуларев чияс гьабилеб гIадаб жоги гьечIо гьаб учителасул хIалтIи… туснахъчагIазда тIад вугев хъаравуласул гIадин куцги ккун, ццидал кутакалъ загьру къватIибе гьелчолел бералги росун, щиб гьабичIого гIолареб жо гьабизе, гьудулзаби, нуж ошколалде рачIунел? Жиндирго хIалтIиги бокьуларев, лъималги рокьуларев, жиндаго тIадги хIалтIуларев, щиб мурадалда жив школалде вачIуневалиги лъаларев учителасда ракь тезабизе ккола гьеб школалъул азбар бихьулеб бакIалдасацин.",
        "Цойги гIажаибаб халкквей… Жедерго хIалтIи рихаралгIан, ццидалалгIан учительзабазухъе щола гьаб хIакимлъиялъул хIалтIиги. Рагъун-семун бахъулеб батизеги бегьула… Яги, хIакмилъи гурони гьабун бажаруларо, вац, кье дихъе кьер-кьеризаризе гьел учительзабийилан вачIунев ватила, дагьавги тIадегIанав хIакимасе хIелизе… Лъаларо. Амма, хIалтIиги бокьулел, лъималги рокьулел, хIалтIул хIасилалги кколел, цойгидазегицин мисалги бихьизабулел учительзабазе гIакъуба кьола гьел ццидалал хIакимзабаз. Кинабалиго отчет кьезе анкьго минуталъ кватIанила, кинабалиго планалда кIиго тIанкI лъун гьечIила, дарсил заманаялъ гордухъан валагьун вихьанилан…",
        "ТалихIалъ киналго гуро гьединал рукIунел. Руго бахъараб хвалчен гIадин жедерго учительзабазда аскIорги чIчIун, гьезие хIалтIизе ва лъималазе цIализе шартIал чIезарулелги. Аллагь разилъаги гьездаса.",
        "Лъималаз нилъги, нилъер хьвада-чIвадиги такрар гьабулеблъи, учителасда гуребги, дагьабги лъикI эбел-инсудаги лъазе ккола. Цодагьавниги лъималазухъ рагьун бералгун валагьулев учителасда лъала гьев цIалдохъанасул рокъоб бугеб ахIвал-хIал ва кинал чагIи гьесул эбел-эмен ругелали. Квердаса лъимал унел рихьигун, гьезие гIадлу гьабилалде цебе, жидерго гъалатIазда тIад хIалтIизе ккола эбел-эменги, учительги… киналго лъималазе тарбия кьолел чагIи. Киб бакIалдадай дица гъалатI биччана ва киндай гьеб битIизабилаян ургъизе кколеб бакIалда, жедерго, лъималазда тIад бугеб кверщелалдаса ихтиярги босун, гьелгун рагъизе лъугьуна чIахIиял. Те гьеб рекъечIеб гIамал!",
        "ЛъикIав цIодорав учителасул – лъикIал цIодорал цIалдохъаби. Щвалде щвечIев, ццидалав учителасул – хIаладаса арал двоищникIазул цIураб класс! Лъималаз нилъ такрар гьарула!",
        "Нилъеда лъала гIемераб гIелмуги, гIакълуги, гIумрудул дарсалги нилъее кьурал учительзабиги… ГIабдал вугилан абуралдаса гьуинаб рагIи абун бадиве валагьичIев, бадиб чIвазе магIгIанги рокьуларел учительзабиги лъала. КIиязго лъуна нилъее къиматал. Кин лъурал ратаниги – лъуна. ЦIалдохъанасулги букIарабани учителасе къимат лъезе ихтияр ва гьелъул хIасилалда рекъон кьолелани учителасе харжида тIаде кепкал, щибдай хисилеб букIараб нилъер школазда? Гьеб мехалъ хисилаанха гIемерисев учителасул цIалдохъанасдехунги, жиндирго хIалтIудеги бугеб бербалагьи. Гьеб мехалъ ккелаан кIиялго ращад. Гьеб мехалъ чанги рещтIарал рекIинаризе ккелаан.",
        "Пайда щибха.",
        "ЦIоралъул магIарулаз цIакъ камилаб сурат бахъун цебе чIезабулеб буго. ЦIоралъулаз Аллагьасдаса цIад, бакъ гьарулеб мехалъ ахIула батIи - батIиял кучIдул.",
        "Дагъистаналъул магIарулазухъ «ЦIадал хIама» гIадин, ЦIоралъул магIарулазухъ данделъана гьелда релълъараб вариант. Гьениб гьадин ахIула:",
        "ГIисин бади, шурун бади,",
        "Щуго къоялъ чвахун бади.",
        "Амин, я Аллагь.",
        "Гьеб къоялъ рукъзабахъ гьабула бурджа",
        "хIал абураб квен.",
        "Бакъ гьарулеб мехалъ гьадин ахIула:",
        "Горде -горди, гордина,",
        "Горди салам вардина,",
        "Жакъа нужей бакъ щвайги,",
        "Метер нижей нахI кьейги.",
        "НахI кьурасе вас вейги,",
        "Магаш кьурасе яс кьейги.",
        "Бакъ гьарулеб мехалъ гьабула махара абураб квен. ЦIияб моцI бакки некIсиял умумуз",
        "байрам хIисабалда гьабулаан. Гьез ахIулаан:",
        "ЦIияб моцI, цIияб моцI,",
        "Вихьине цIонеб, зоде канлънеб,",
        "Дур нуралъе нухI битIаги.",
        "ЦIоралъул фольклоралда жанир нилъеда ратула лъималазе эбелалъ ахIулел кучIдулги. Гьездаса цояблъун ккола эбелалъ лъимер - ясалде еэдун ахIулеб кечI:",
        "Игъли цIотун чал ругези кьезина (кьела)",
        "Чувал цIотун ролъ бугесе кьезина(кьела)",
        "Чоли цIотун гIи бугези кьезина (кьела).",
        "ЧIипи (чванта) цIотун гIарац бугесе кьезина.",
        "Рокьул кучIдузулъ нилъеда дандчIвала рокьарал ратIалъизарурал, мацIихъаби-васаз гуккарал, хIалихьатал ясал какулел кучIдулги. ГIемерисел рокьул кучIдузе кьун руго ясазул цIаралги. Гьединал кучIдуздаса цояблъун ккола «Аминат» абураб кечI:",
        "Бехе кIолеб гIор буго,",
        "ГIарба цIотун хер буго,",
        "Ячзи шарав дун вуго,",
        "КIинзи шарай мун йиго.",
        "Цогидаб кочIолъ яс релълъинаюн йиго",
        "ралъдал ччугIида:",
        "Бехе кIолаб хехаб гIор,",
        "Хехго щайги ралъадухъ,",
        "Ралъдахъ бугеб ччугIида,",
        "Дица салам бицун.",
        "Цо чанго рокьул кечIалда чияр бакIазда",
        "росасе аразул пашманлъи загьирлъула:",
        "Чидал бакIазул рокьи",
        "Рукьбузда унти,",
        "Рокьица йохIичIей дун,",
        "ЦIудуд йохIнуру.",
        "Дидаса аманат,",
        "Убалъул ясал,",
        "Убаса къатIиб бекьехъ,",
        "Рокьи гьабуге.",
        "МагIишатияб лирикаялда гьоркьоб хасаб бакI ккола берталъ ахIулел кучIдуз. БахIарай ячине араб мехалъ васасул яцалъ гьелъул мугъалда бекула чед ва ахIула:",
        "Квер нухIулай, бох кусулай,",
        "Рикъий къурай, къатIи бергьарай,",
        "КIудав васи тIинай нусай.",
        "Нусай ячун рачIунел гIадамазул гьаракь",
        "васасул рокъоб рагIулеб мехалъ ахIула:",
        "Дайалай йелъена,",
        "Музум кьодухъ щала,",
        "Гьедул хIапи-хIупи буго.",
        "ЦIоралъул магIарулазул кицаби ва абиял",
        "1. ГIодоб чIобораб лъим нахъе бакIар кIан гуро.",
        "2. Гье чIарас бехна.",
        "3. Тупанкиса данкраб гулла нахъе бэнгуро.",
        "4. ЦIогьорасда хьана рацIал цIогьорал руго.",
        "5. ГIанкI бехьрасул гуро, чIварасул буго.",
        "6. ХIерай йехьалъиги яс лъикI, халаб бехьалъиги нух лъикI.",
        "7. БагIар гIака багIарго хIана.",
        "8. Нусго гьунараса цо бащарлъи цебе хьала.",
        "9. Рикъиб хIелеко, къатIиб гIанкIу.",
        "10. Лъим бакун букъалънуру.",
        "11. КIухIалаб бацI бакълад хIала.",
        "12. Цеве гIадалав, нахъа бецав",
        "13. Нусго гьунараса цо бащарлъи цебе лъала",
        "14. ВатIан тарасул талихI бегьуларо",
        "15.Гьубузи лъарасе кас, кинзи лъарасе нахI",
        "16. КIудияв гIадамасул хабар - рагI цIураб месед",
        "17. ХIабану иман гьэугун кIаравги, гIарац гьэугун базарну кIарав цо вуго",
        "18. Рокъоб бац, къатиб нац.",
        "БицанкIаби",
        "1. МахIла кьорой йиццай абай. (Тундур) (Чед бежулеб магIаб ракьудаса гIуцIараб жо)",
        "2. Кодоб бокIраб мехалъ гIаннаб, гIодоб лъураб мехалъ балънаб. (Зинжир) (Рахас)",
        "3. ГъотIоса вортараб мехалъ къачи гъотIол гIончIлода хотIана. (Михъ)",
        "4. КIиго бетIер, ункъго гIин, цIо кIал. (Жом) (Нах бахъулеб жо).",
        "Ихдалил кучIдул",
        "Васал, рахъа къватIире,",
        "Босун пуруцгун.",
        "Буртинаги бахъун,",
        "Бекьея цо рaкь.",
        "ТIад гIерекъги речIчIун,",
        "Оц туркIизабе.",
        "БачIин лъикIаб щвела,",
        "ЦIад гIемер бала.",
        "Васал, рачIа къватIире,",
        "Их бачIун буго.",
        "Босе кодоб пуруц,",
        "Баче цо наку.",
        "***",
        "Байги, Бечед, чваххун цIад,",
        "Чабхилъ иццал раккизе",
        "Чваххайги Аллагь, гонгал",
        "ГIорал-лъарал цIикIкIине",
        "Байги, Бечед,чваххун цIад,",
        "Чахъабазул хIал хьезе",
        "Чваххайги, Аллагь, гонгал",
        "ЦIцIаназул мугъ бекизе.",
        "***",
        "Зодисан рахIмат кье, Аллагь!",
        "Ракьудасан баркат кье Аллагь!",
        "Баркат бугеб ц Iад кье, Аллагь!",
        "ЦIоб бугеб рахмат кье, Аллагь!",
        "Бекьараб хур цIун бачIаги,Аллагь!",
        "Хваразе алжан кьеги, Аллагь!",
        "ЧIагоял балагьаздаса цIунаги, Аллагь!",
        "ХIалал рикъзи даимлъаги, Аллагь!",
        "***",
        "Чваххе, чваххе, цIадал къатIраби,",
        "ГIагараб ракьалъул къеч хьезабизе.",
        "Чваххе, чваххе, баркаталъул цIад,",
        "Гьайбатал, кьер-кьерал т Iугьдул рижизе.",
        "ГIурччинал рохьазе, гIатиракьазе",
        "Лъимадуй эбелгIан мун хIажат буго.",
        "(хадусеб букIине буго)",
        "ГIалил вас ИсмагIил, дуй нух битIаги",
        "Берал къанщунилан, къадру холаро",
        "2019 соналъул анцIабилеб февралалда Аллагьасул къадаралде щвана лъикIав магIарулав, гIумру гIадамазе ва халкъалъе пайдаялъе насиб гьабурав инсан, ЛъаратIа районалъул Салда росулъа ИсмагIил ГIалиев.",
        "ИсмагIил ГIалиев гьавуна 1935 соналъул 2 февралалда ЛъаратIа мухъалъул Салда росулъ. Гьев цIалана Избербашалъул интернаталда ва Дагъистаналъул пачалихъияб университеталъул филологияб факультеталда.",
        "ГIалиевас дарсал кьуна ЛъаратIа районалъул гIемерал цIалдохъабазе. Гьес куцана магIарулазул гIемерал гIелал.",
        "Анкьракьалъул тарих, биценал, этнография цIакъ лъикI лъалаан ИсмагIил ГIалиевасда. Гьес бицунаан живго гьитIинаб мехалда депутат ва шигIир хIисабалда ЛъаратIе вачIарав ЦIадаса ХIамзат жинда вихьиялъулги цоги хIужабазулги.",
        "Адабият бичIчIулев, хъвадарухъабазул асарал цIалулев, гьезие къимат кьезе лъалев, жамгIияб гIумруялда хадуб хъаравуллъи кколев чи вукIана ИсмагIил.",
        "ИсмагIил ГIалиев хIалтIана Мулълукь, ЧIорода, Къамилухъ, ТIохьотIа росабазул школазул директорлъун, МахIач ДахIадаевасул цIар кьураб колхозалъул нухмалъулевлъун, ЛъаратIа районалъул администрациялда ва цоги жавабиял хъулухъазда. Анкьракьалъул лъайкьеялда, росдал магIишаталда, жамгIияб гIумруялда жаниб кIудияб бутIа лъуна ва такрарлъи гьечIеб лъалкI тана ИсмагIил ГIалиевас.",
        "МагIарулазул миллиябгун маданияб автономиялъ, Авар басмабазул цолъиялъ, МагIарул мацIалъул мугIалимзабазул гIуцIиялъ, «Миллат» казияталъул редколлегиялъ, кIудияб пашманлъиялдалъун, ракI-ракIалъул зигара балеб буго «Дагъистан» журналалъул бетIерав редактор, «Миллат» басмаялъул гIуцIарухъан МухIамад БисавгIалиевасда, эмен ИсмагIилие Аллагьасул къадар щвеялда бан.",
        "Гьединго цIикIкIараб пашманлъиялдалъун зигара балеб буго «Дагъистаналъул гIолилал» газеталъул бетIерав редактор Рамазан Ражабовасда, кIудияв эмен ватIалъиялда бан.",
        "Аллагьас ИсмагIилие алжан насиб гьабеги, нахъе ругезе гIумруги кьеги. Амин.",
        "ГIалил вас ИсмагIил, дуй нух битIаги",
        "БисавгIалиязул кIудияв гIалим",
        "ГIалил вас ИсмагIил, дуй нух битIаги.",
        "Духъ ругьелгун щварас шагьра гIуцIаги,",
        "Алжан насиблъаги, СиратI бахаги.",
        "Мункар-Накирасе кьолел жавабалъ",
        "ЛъикIалде рачунеб батаги хIукму.",
        "Барзахалде росун ратаги рухIал",
        "ХIалимасул цIобалъ цIаразда жанир.",
        "Дунялалъул боцIухъ бахиллъичIеб напс",
        "БацIцIадалъубги лъун, цIараб батаги.",
        "ЦIикIкIаралде анищ ракIалде ккечIев",
        "Расулил агьлугун аскIов ватаги.",
        "Гьоркьоб тIей гьечIого, кIикъого соналъ",
        "Дарсал цIаларазул дуе баркала.",
        "Дур лъаялъул кьучIалъ лъураб тартибалъ",
        "Институт лъугIараз лъолеб дуй дугIа.",
        "МаслихIат-сулхIалде хIал бакъаразе",
        "ХIалтIи тIубаялъухъ – лъугIичIеб гьари.",
        "ТIекъав, мекъи ккарав витIун лъеялъухъ",
        "ТIубараб рукъалъул – къотIичIеб гьари.",
        "Мун рехсон бицунеб кагътида хъвараб",
        "Халат гьабичIого, гьаниб лъалхъана.",
        "Духъ ракIалги рухIун, хIухьел угьараз",
        "Мунагьал чураян дугIаги гьабун.",
        "ЧIородаса МухтарахIмад",
        "МухIамад БисавгIалиевасул нухги хатIги",
        "МухIамад БисавгIалиев. МагIарулазда лъикI лъала гьеб цIар. Къогоялдасаги цIикIкIун соналъ аваразул публицистикаялда жаниб жиндирго рагIи абулеб буго гьес. БисавгIалиев ккола хIакъалда хIакъабилан абулев, чIегIералда чIегIерабилан абулев, хъахIалда хъахIабилан абулев, битIараб калам гьабизе хIинкъуларев, магIарул халкъ хирияв журналист ва хъвадарухъан.",
        "МухIамад БисавгIалиевасда ракIалдасан лъала Расул ХIамзатовасул асарал, гьесда лъикI бичIчIула шагIирасул гъваридаб, бечедаб, такрарлъи гьечIеб, дунялалдаго машгьураб рухIияб ирс. Хасго мухIканго ва щвалде щун БисавгIалиевасда лъала ХIамзатовас гIумрудул ахирал соназда хъварал кучIдул, поэмаби ва цоги асарал. Чанго соналъ Расул ХIамзатовасул кумекчилъунги хIалтIана МухIамад. Жиндир асарал ракIалдасан лъалев, гьезул магIна бичIчIулев гIолохъанчи ватиялдаса вохун вукIана ХIамзатил Расул. КIудияв шагIирас васигаталдаги хъван буго жиндир асаразул цIех-рех гьабизе, басмаялда рахъичIел мухъал къватIире риччазе жинца МухIамад БисавгIалиевасда божилъи гьабулилан.",
        "Расул ХIамзатовасго гIадин, магIарул халкъалъги божилъи гьабуна БисавгIалиевасда. Гьес гьеб божилъи ритIухъги гьабулеб буго.",
        "МухIамад БисавгIалиевасда кIочонаро жиндир эмен ИсмагIилил дарсал, гIураб Анкьракьалъул дарсал ва магIарул халкъалъул дарсал. Гьединлъидалин гьесул щибаб макъалаялда, щибаб хабаралда, къисаялда жаниб бугеб магIаруллъи, нилъер миллаталъул бахIарчияб тарих, халкъалда хъинтIулелщинал суалаздехун ракIунтараб бербалагьи.",
        "Чанго соналъ «ЛъаратIа» казияталъул бетIерав редакторлъунги хIалтIун, БисавгIалиевас хIукму гьабуна эркенаб, лъидаго бачIеб, рагьараб, батIи-батIиял пикрабазе бакI кьолеб, нилъер халкъалъул араб заманги жакъасеб къоги бихьизабулеб цIияб информациялъул алаталъе кьучI лъезе – 2011 соналда къватIибе бачIана «Миллат» басмаялъул тIоцебесеб номер.",
        "Гьале ичIабилеб сон сверулеб буго, щибаб анкьалда «Миллат» казият магIарулазухъе щолеб бугелдаса. Гьеб анцIгогIан лъагIелалда жаниб халкъалъухъе щун буго «Миллаталъул» ункънусгогIан номер. Гьеб ккола аза-азар макъала, нус-нус кIвар бугел суалал, нилъер тарихалъул лъаларел рукIарал гъатал, цIалдолезул кагътал, дандерижиял, бахIсал, гара-чIвариял, аналитикиял цIех-рехал, сапаралъул очеркал, анцI-анцI жанразул асарал, къисаби, кучIдул, харбал.",
        "Пачалихъалъул ва цоги гIуцIабазул кумек гьечIого, жибго жиндицаго хIебтIулеб тIоцебесеб миллияб казият Дагъистаналда гIуцIизе гьунар гIурав чи ккола МухIамад БисавгIалиев. Гьесда бажарана «Миллат» казияталда сверухъ нилъер халкъалъул ургъел бугелщинал гIадамал данде гьаризе.",
        "МухIамад БисавгIалиевасул харбал ва къисаби рахъана Дагъистаналда ва республика бахун къватIирехун. Гьес къватIибе биччазе хIадурун буго прозаялъул тIехьги. ЦIалдолез ва литературоведаз лъикI къабул гьуруна МухIамадил асарал. Россиялъул халкъазул адабияталъул антологиялдаги, «Литературияб газеталдаги», цоги басмабаздаги рахъана гьесул харбал.",
        "«Хвелгун дандчIвай» абураб асар гьадин байбихьулеб буго:",
        "«Гьеб букIана 1946-абилеб соналъул кватIараб хасалихълъи. НекIсияб Анкьракьалъул ЧIурмутI жамагIаталдаса гIадамал унел рукIана ЦIоралде. Жеги Кавказалъул мугIрузул балалъа Алазаналъул жаниблъиялде бугеб нух гIазуца къан букIинчIо. ГIадамал унел рукIана хасалие нахърателалъе ролъ, нарт, цIам ва цогидаб хIажатаб жоялда хадур. Ана ЦIоралде цо Лъодок боялдаса (лъебелав) чиги, цадахъ кумекалъе чIужуги ячун. Цо кьерхараб хасалихълъиялъул къоялъ, хадуй чIужуги гьаюн, Белоканалъул базаралде ана гьев цIоросаролъул ханжу босизе магIарухъе ине. Базаралда азул магIарухъе сапар бухьине бугеб нигат бичIчIарав цо ЧIарахъ росулъа херас бетIералъ ишан гьабуна бакътIерхьул рахъалдасан рачIунел накIкIазде:",
        "– ГIазу базехъин буго… Нуж магIарухъе инеян къачIалел чагIи ратани, гьаб бураналъ нужеда дандчIвай гьабизе буго, ЖохIолъ мугIрул габурлъи нахъа телелде. ГIазу бан хадуб доб борхалъи лъиданиги босизе кIвечIо, – ян.",
        "Белоканалдагун ЧIурмутIалда гьоркьоб буго КIудияб Кавказалъул мугIрузул бал, гьениб тIогьазда гIазу букIуна рии камилаб мехалдацин. Херас кьураб гIакълуялъухъ лъебелав гIенеккичIо. Къасд тIамуна магIарухъе ине, мугъзада гьиргун, хадуй чIужуги гьаюн. ИнчIого бегьулеб хIалги букIинчIо. МагIарухъ чияр цIобалда тун рукIана гIисинал лъимал, гьел ралагьун чIун рукIана ЦIоралдаса квен-тIехгун эбел-эмен руссиналъухъ. Рос-лъадул мугъзада рукIана бащдаздаса ханждал цIурал хъапал, цогидаб чIилда-гъилди ва лъималазе сайигъатал. Унел рукIана гьел хъван балеб гIазуда ва гIазул бураналда данде. Хьул букIана къалъуде гьури чучлъилин ва сухъмахънух тIубан къан батиларин. Амма, мугIрул балалъе гIагарлъанагIан, борхалъуда гьури ва гIазу тIадеги кутаклъулел рукIана. Щобазда ва кIкIалазда лъукъараб жанаваралъухъего рурудилеб гьорол ва бураналъул сас къотIулеб букIинчIо. Лъебелав лъадигун лахIзаталъ цо щобил руссен бугеб бакIалда лъалхъана. Халгьабуна нахъа тараб нухлул ва ахада тараб ЦIоралъул…»",
        "МухIамад БисавгIалиев вуго гIумру ва гьунар цIубараб ригьалда. МагIарулазул ва Дагъистаналъул адабияталда, журналистикаялда, маданияталда жаниб жиндирго хаслъиги, нухги, хатIги буго гьесул. Тавпикъ кьеги МухIамадие цIи-цIиял асараз гIадамал рази гьаризе, нилъер халкъалъул адабият ва жамгIияб гIумру церетIезаризе.",
        "ЦIалана МухIамад БисавгIалиевасул «МацIазе – памятникищ яги занийищ?» - абураб макъала ва квеш букIана…",
        "Квеш букIинарищ, дунгилъидал, авар мацIги хIалай ккун, тIубараб моцIалъ хIалтIарайго, тIубараб анкьалъ квине чедги чайги щолей гIадан. Руго цойги чедги, нахги, гьанги, мохмохги, ччугIаги, цIурачадалги, тIад чIчIикIизиге урбаги, гьелдаги тIад икраги, тIадежоялъе ананасгин камитал столалдаса камуларелги. БисавгIалиевас хIисабалде босун гьечIо гьел мацIаздасан кваналел чагIи чанго батIияб тайпаялъул рукIин.",
        "Гьел гIемер кваналез, жедецаго кваналеб жо, нилъеда хIалалаб бугилан ккезе, гьаризе кколел руго рикIкIен тун гIемерал тадбирал. Вабабаааай, кутак – илан ккезеха.",
        "Жедецагойищха ал гьарилел? Гьел гьаризе тIамула нижгIадинал, анкьие гIураб гурони квание жо щоларел, щвечIониги хIалтIулел чагIи. Щай ал хIалтIулел? Щайгурогоха, ракI унтун букIун! РакI унтун букIинчIебани, моцIрое гIурабгIаги чеб балагьизе инчIогоги чIолароан. Гьелго чагIи руго авар мацIалъул учительзабиги.",
        "Авар мацI лълъаранибе инеб бугилан ракI унтараб гIечIого, букIине кколеб хIалалда гIун бачIунеб гIелалда гьеб малъизе ва гьелъие шартIал чIезаризе тун ругищ ниж? ГьечIо. Рихьдае жо гьабизе тIамун руго. Гьаре конференциял, форумал, съездал, конкурсал… Щиб букIаниги гьабе!",
        "Рагъа-рачаре! Гьелда тIадеги мониторингалила, лъабго моцIалъул отчетила, бащдаб лъагIалил отчетила, лъагIалил отчетила, командировкабазул отчетила, бихьараб-таралъул отчетила, ракIалда бугелъул отчетила, тIаде-ххариялъул гьабизе бугелъул отчетила… Кидалха аслияб хIалтIи гьабилеб? Кидал ва лъица? ГIемерав чийищ вачIунев гьел шартIазда хIалтIизе?",
        "Киналдаго тIадеги, гьадинги унтараб ракI унтизабизе, нуж букIине кколеб хIалалда хIалтIулел гьечIиланги абула… Нужеда жиндагIадин хIалтIул цIа рекIун гьечIин абизе бегьилищ, цойги тIадкъай кьолаго тIад вугес… 80 азарго гъурущ моцIрое щолев чиясдаги, 8 азарго щолесдаги цого цIа рекIинищ? Цо гьитIинаб ракул рекелги цIадаб лъун, кидаго сунареб цIа щай дуда рекIунаребилан лъугьине бегьилищ нухмалъулев, жиндирго рокъобе рогIрал лъун нартги чваххизабун. ЦIатари батIи-батIияб бугелъул.",
        "Гьеле, МухIамад, дуе бугеб ахIвал-хIал. ТIад ругезе гIарацги, цIарги, цIаруе щолел шапакъаталги, кечI ахIулеб ракIги… ГIадатиял хIалтIухъабазе ва учительзабазе хIалтIиги, тадбиралги, тун-хун инеб бугеб мацIалда хадуб унтараб ракIги, лъугIиго гьечIел отчеталги, лъималазда мацI малъулеб гьечIилан бадире регьулел гIучIалги… рокъор ракъарал жиндирго лъималги. Гьеле мацIаздасан кваналел чIагIиги, гьезул тайпаязул батIалъиги.",
        "ЦохIо хъизан хьихьиялъулги, гIарцулги гурони ургъел гьечIев чи рахьдал мацIалъул учительлъун яги гIелмияв хIалтIухъанлъун унаро. Хъизан хьихьизе гIураб жоги гьеб хIалтIухъ, гIемерисел гьенир хIалтIулел чагIазе, щоларо. Щолел, нухмалъуда ругел чагIазеги, щаялиго, ургъел гIарцул гурони букIунеб гьечIо. ГIемерисезеха. ГIарац гIемерлъанагIан, къиямасеб къо гьеб мацIалда чIаниги ургъел гьечIел цоял… гIарацго щоларел, ракI унтун мацIилан хIалтIулел цойгиял… Цо гIажаибаб математика буго гьениб. БетIер хIалтIизабуни, гIаксалда букIине кколаанха.",
        "Цо иргадулаб тадбиралдаса рокъое ячIунаго дирги бачIана пикру, киналго мацIалда хурхун гьарулел тадбиразда нилъеца данде гьарулин, нилъго гIадин гьел мацIазда тIад хIалтIулел, гьелда тIад ракI унтарал чагIи ва бицунин гьеб цIунизе кколин ва щиб гьелъие гьабун лъикIилан. Гьеб буго гурищ бицинчIониги гьенир ракIарун рукIунел чагIазда лъалеб жо. Лъаларезда, долде данде чIаразда, мацI лъаялъе ва цебетIеялъе квал-квал гьабулезда гурищ бицинеги бичIчIизабизеги кколеб рахьдал мацIалъул кIвар ва хIажалъи. Гьелъул хIасилалда, авар мацIалъул учительзабазул Ассоциациялъ Хасавюрталъул педколледжалда тIобитIараб семинаралда хIукму гьабуна, гьанже гьеб мацI нилъер лъималазе къваригIун гьечIин ахIделел ругел улбулги данде гьарун, гьезулгун гьабизе гара-чIвари. Ва гьединго, кигIан нилъ нечаниги, цо-цо школазда букIине кколеб къагIидаялъ авар мацI кьеялъе квал-квалалъе ратулел районазул ва шагьаразул лъайкьеялъул Управлениязул начальникалгун ва школазул директорзабигун дандчIвазе, рицине нилъерго унтабазул, гьезда гьабизе кIолеб ва гьез гьабизе кколеб дарудал… Хьул халатаб жо гьечIищха.",
        "БитIараб буго дур, БисавгIалиев, кьибилгун аслуги мацIги цIунизе нилъее бокьани, цIунизе ккола дингун гIадат-гIамал, лъазе ккола нилъерго тарих, адабият. Гьелъие квербакъизе ккола, диниял идарабаз, школаз, авар мацIалда рахъулел газет-журналаз, театралъ…",
        "«Ахиралда тIубанго миллияб культураги къаникь лъун, къаданиб зани чIвазейищ ал тун ругел абурабги буго суал интеллигенциялъул» - илан хъвалеб буго дуца. Гьебго суал ниж-гIадатияб интеллигенциялъулги буго дадил гIоркьги оцол лълъарги ккураб интеллигенциялъе…",
        "ТIубанго кваначIого чIайилан чIейги, дур битIараб гьечIоха, МухIамад!",
        "Нужер гьанибищ, лъимал, гаргадулеб тIехь гьабулеб? - илан гьикъана мугIалимас нуцIихъан жанивеги ваккун.",
        "Лъимал гIажаиблъи гьабун цоцахъ ралагьана.",
        "Кинаб гаргадулеб тIехь? - Гаргадулебгийищ тIехь букIунеб? – илан гьикъана гьитIинав Салманица аскIой йикIарай Жавгьаратида.",
        "ВахI! Нужеда гаргадулеб тIехьгойищха бихьичIеб? - илан, сихIираб гьимиги гьабун валагьана ТIагьир Дибирович цIалдохъабазухъ. Дагьабги гIажаиблъи гьабун ва кIвар кьун ралагьана лъимал мугIалимасухъ.",
        "Бищунго цебе байбихьул классалда лъималазда малъизе ккола цIализе. БитIараб бицани чIамучIлъунги букIуна. Цояв цIалулев, цойгидал дос цIалулеб бакIалда тIасан килищ бачунел. ЦIияб жо ургъизе кантIулел мугIалимзабиги гIемер рукIунаро.",
        "Нужее бищун бокьулеб маргьу кинабха лъимал? ЧIилбикIил маргьу лъалищ нужеда? Гьале дихъ буго ЧIилбикIил маргьудал диск. РачIаха гIенеккизе.",
        "Лъела мугIалимас дискги ва киналго гIенеккула. ГIемераб мехалъ гуроха. Цо I0-I5 минуталъ. ЧIилбикIил маргьуги дица мисалалъе босараб буго. Лъималазул саназда программаялда ва хIадурараб дискалда бараб букIинарищха лъил ва щиб асаралдасан гаргадулеб тIехь гьабилебали.",
        "РачIаха, лъимал, гьанже нилъецаго хъвазе гьадинаб диск, нилъерго гьаркьаздалъун. Дица микрофонги босила ва щивас цIалила кIиго-лъабго мухъ. Ва лъугьина нилъер нилъерго гьаркьаздалъун хъвараб унго-унгояб гаргадулеб тIехь. ГьитIинал вацал-яцал нужер ратании, гьезиеги цIакъго бокьила гьелъухъ гIенеккизе.",
        "Микрофоналда жанибе цIализе ккани, цин нилъеда лъикI цIализе лъазе ккеларищ? РачIаха цин чвахун цIализе лъазабизе.",
        "ГьитIинал цIалдохъаби рукIинарила компьютеразда нахъа, рала гIиндалъелал ва щивасда цебе лъела маргьу хъвараб тIамач. ГIенеккила ва дикторасда хадув гъеледухъ щивав цIалдохъанас такрар гьабила. БичIчIичIеб бакI кканани, чIезеги гьабун, тIад руссина. ЦIалун бахъарас жиндаго аскIов гIодов чIарасе цIалила ва гьес къимат кьела. Хадур бакIал хисила.",
        "Киналго хIадур ругищ? Гьале дица микрофонги босана. ЦIале щивас жиндирго мухъал. Классалда вугев къого цIалдохъанас маргьу цIалидал нилъер лъугьуна унго-унгояб гаргадулеб тIехь. Гьеб нилъеца эбел-инсуеги вац-яцалъеги гIенеккизелъидал гьабулеб бугеб.",
        "Киназго цIакъ хIаракат бахъула. Лъиданиги рагIулареб тIеренаб гьаракьалъул цIалдохъабицин лъугьуна жидерго рагIаби асар букIунедухъ рахъизе, кьварун ва рагIун предложениял цIализе. Гьеб дискалъухъ эбелгилъидал гIенеккизе йигей.",
        "Унтун ругониги рокъор чIезаризе кIоларого рукIуна лъимал, жидер гьаракьалги гьечIого гьеб диск бахъилин хIинкъун Гьединал лъугьа-бахъиналги школалда тун, лъидаха кIвелеб рокъор регун чIезе.",
        "Гьа, кибха гьаниб гаргадулеб тIехь гьабулеб?",
        "Баху МухIидинова,",
        "педагогикиял гIелмабазул кандидат",
        "Амма доз бицунеб букIараб мацIги, жакъасеб мацIги, цIар ‎‎«магIарул» букIараб батаниги, релълъараб букIинчIолъи ‎хIакъаб буго. Релълъарал рагIаби хутIун ратизеги бегьула.‎",
        "МацIазул тарихазухъ хал гьабураб мехалда, кинаб букIаниги ‎мацI, цебе букIараб къагIидаялъ цIунун хутIун гьечIо. Гьел ‎хисун руго заманабазда рекъон, гIумруялъулъ ккарал хиса-‎басиязда рекъон. Гьелъие рукIина бегьула гIемерал гIиллаби:‎",
        "‎- гIумру гьабулеб бакIалда ккарал хиса-басиял;‎",
        "‎- пачалихъал, гIорхъаби гIатIилъи яги къварилъи;‎",
        "‎- рагъазул хIассилада;‎",
        "‎- цого миллаталъул гIадамазда гьоркьорцин гIорхъаби лъугьун, ‎нух реххун, гIемерал соназ батIа тIун хутIун, хурхенал ‎лъугIиялъул хIассилалда;‎",
        "‎- гIемерал мацIазул, гьелъул гIаксалда, хурхенал цIикIкIун ‎гIаммаб яги бол мацIалде хIажалъи лъугьиналдалъун;‎",
        "‎- батIи-батIиял мацIазул гIадамаз, пачалихъаз ханлъи, жидедаго ‎тIад кверщел бахъиялдалъун;‎",
        "‎- даран базаралъул хурхенал цIикIкIиналдалъун, гIадамал ‎цоцахъе хьвадун, доба рагIараб анибе босун, аниб рагIараб добе ‎босун хъвадиялдалъун;‎",
        "‎- цIи-цIиял жал рахъун, лъай гIакълу цIикIкIун, гIелмаби цере ‎тIеялдалъун;‎",
        "‎- аварагзаби рахъун, динал тIиритIиялдалъун.‎",
        "ГIемерал нухал ратана Аллагьасда, мацIазул гIелмаби ‎церетIеялъе, мацIал бечелъиялъе ва цоцоял тIагIиналъе, ‎тIагIаразул рагIабаз нахъе хутIарал бечед гьариялъеги.‎",
        "Дунялалда бацIцIадаб цониги магIдан, гIарац, месед, махх ‎гьечIеб гIадин, рацIцIадал, чияр рагIаби росичIел мацIалги ‎гьечIо. Цояз дагь, цогидаз цIикIкIун, киналго мацIаз росана гьел. ‎МацIал цере тIуна жалго мацIазул жанисел хисабасиязги. Чияр ‎рагIаби бищун дагь росараллъун рикIкIунеб гIараб ‎мацIалъулъцин ратула гьел. Хасго гьанжесеб литературияб ‎мацIалда. Амма гьез батIиял мацIаздаса рачIарал рагIаби ‎жидерго мацIалъул хаслъиялда рекъезарула, жидерго гьечIел ‎гьаркьалги, хIарпалги жидерго мацIалде гъорлъе рачунаро. ‎Семитазул мацI хIисабалда, гьелде асар ккана иврит, аккадал, ‎арамеял абурал ва цогидалги мацIазул.‎",
        "ГIараб мацIалда гъорлъ ккарал хисабасиязухъ ралагьун, гьеб ‎бикьула I. некIсияб (исламалда цебесеб, жагьилиялъул заманалда ‎букIараб), 2. классикияб (Къуръаналъулгин хIадисазул) ва 3. ‎гьанжесеб адабияталъулаб (литературияб) мацIазде. Гьеб ‎малъичIого, руго гIемерал лагьжаталги (диалектал).‎",
        "Ингилис мацIалда гъорлъги ккана гIемерал хиса-басиял. Гьезги ‎бикьула мацI I. некIсияб ингилис мацI, 2. жакъасеб Англиялъул ‎ингилис мацI 3. Америкаялъул ингилис, 4.Австралиялъул ингилис ‎ва цогидалги мацI хIалтIулел улкабазда ккарал хиса-басиязда ‎рекъон. ГIурус ва бакътIерхьул улкабазул мацIаз, хасго ингилис, ‎немец, паранг, испан ва цогидалги мацIаз гIемерал рагIаби ‎росана, дунялалдаса тIагIараб латин, ва тIагIинчIониги, греказул ‎мацIаздасан.",
        "гъорлъ цIакъ гIемерал «чияр» рагIаби рукIинги ‎киназдаго лъала. ХIатта I00 азаргоялдаса цIикIкIараб рагIи ‎бугеб батIиял мацIаздаса рачIарал рагIабазул гIурус словарь ‎‎(Словарь иностранных слов) букIиналъги гIемераб жо бицуна. ‎Школазда цIаларал цIалдохъабаздацин бичIчIула «Слово о ‎полку Игореве» - ялъул некIсияб гIурус мацIги, жакъасеб мацIги ‎цого жо гуреблъи.‎",
        "Нилъерго магIарул мацIалде тIад руссани, нилъерго кьварарал ‎кьурабазул, мугIрузул тIабигIаталъул махI бугел нилъерго ‎рагIабазда цадахъ данд чIвала перс, турк, гIараб, гIурус ва ‎цогидалги гIемерал мацIаздасан, хIатта дарги, тум, лъарагI, ‎лезги мацIаздасан рачIарал рагIаби. Нилъер рагIаби цогидазги ‎росиларищха. Гьелъул гIайибги лъидаго гьечIо, гьеб мацIазул ‎мукъсанлъиги гуро. Щибаб мацIалъулъ ратула жидерго ‎тIокIлъабиги, мукъсанлъабиги. Кинаб мацI лъикIаб – ‎тIокIабилан зама-заманалдасан баккулеб, цо-цоязда тIехI бараб ‎бачида рагъгIанги чIалгIунареб бахIсги, питна къваригIаразул, ‎мацI гурони тIокIаб тIокIлъи жиделъго бихьуларезул, бахIс ‎буго.‎",
        "Щибаб мацIалъул ихтияр буго, жидерго мацIалъул тIокIлъаби ‎ралагьизеги, гьеб лъазабизеги. Щивасул ихтияр буго, дицани ‎абила тIадабцин бугин, жиндирго мацI бокьизеги, гьеб бищун ‎лъикIаб бугилан рикIкIинеги. Щивасе жиндирго хирияй эбел ‎дунялалда бищун лъикIай йикIунелъулха. (Гьаниб магIарулаз ‎Расул ХIамзатовасул «Авар мацI» абураб кечI ракIалде ‎щвезабе.) Кинха бокьилареб магIарул мацI, магIарул мацIалда ‎‎«эбел» абураб рагIиги бугони, эбелалъ рахь хахизабун, ‎кваназавун, гIодов ккани тIаде вахъинавун, кIудиявги гIун ‎вугони. Гьединго магIарул мацIалда «хинкI» абураб рагIиги ‎бугони, гьел хинкIал кванан гIумруги ун бугони, гьелъ чIаголъи ‎кьун гIунги вугони. ХинкI абураб рагIи, цогидал мацIазцин ‎босараб, магIарул рагIи букIиналда дир щаклъи гьечIо. Гьеб ‎магIарулаз хIалтIизабулеб буго кицабалъги: «Щиб бихьаниги ‎хинкIикълъи бихьугеги», кочIолъги: «ХинкIал цIикIкIарасул ‎цIар буго гьанже». Гьединабго магIарул махI буго: хIерч, гъуд, ‎гIучI, чIимгIа, чIабар, кьуру, хъинс, кьабгIе, рокьи, кьал, кьаву, ‎цIа, цIва, цIцIан, цIум, цIул ва гьел гурелги гIемерал ‎рагIабазда. ГIадамазда цIарал росаниги: ГъалбацI, ИтаркIу, ‎Хъергъу, КIилъилай, ГарацIилав, Бисав, Чирахъилав, Чункъ ва ‎гьел гурел цогидалги магIарул цIарал руго. Пуруц, балулагьин, ‎рукь, гIанкIва, гъологIучI, гъалдибер, кини, лолен гIадал ‎рагIаби, хIалтIизаруларелъул, гьанжесел гIолилазда кIочон ‎толелги руго. Гьанжесеб техникаялъул цебетIеялъухъ балагьани, ‎рес буго, жакъа жеги хIалтIизарулел ва лъалел, ручкIа, къалам ‎гIадал рагIабицин кIоченеги. Лъалел гьечIо жакъа гIолилазда, ‎щакъитIел, щакъи, щакъи цIцIулеб кагъат гIадал рагIаби. ‎КIоченчIого букIине бегьула «хъвай, хъвазе» абурал рагIаби. ‎Гьел магIарулазул кидаго рукIана. Инсанас щиб букIаниги сунда ‎букIаниги хъвазабураб мехалъ лъугьараб лъалкIалдаги «хъвай» ‎абураб цIар тана. Гьеб хъвагIазе ккараб мехалъ «хъвай-хъвагIай» ‎абун бачIана. Гьеб бачIана квер хъваялдасан, кодоб щиб ккун ‎хъваниги батIалъи гьечIого. Хъвазе рес букIана къвакIараб ‎ганчIица хIучч цIан, сурат гьабун, тIилица хIучч цIан, яги лахI ‎хъван, гач хъван, хIатI хъван, Исламги, гIарабалги рачIаралдаса ‎хъвазе байбихьана къалмица. «Къалам абураб рагIи гIарабаз, ‎гьездасан босун магIарулазги хIалтIизабулаан «ручкIа» абураб ‎магIнаялдаги. Масала «муцIидал къалам», «щакъидал къалам», ‎‎«цIулал къалам». Хадуб жибго къаламалда абизе гьебги тун, ‎хIалтIизабизе байбихьана «ручкIа» абураб рагIи. Гьелдасан ‎босун хъвавул алаталда гуребги магIарулаз, хьагил, галил ‎гIоркьалдаги, нуцIил кверкъелалдаги, кквезе бегьулеб щинаб ‎жоялда «ручка»-ян абизе байбихьана. Цо-цоязда ккана, гьеб ‎хIакъикъияб нахъеккей, жидерго цебетIейилан. ГIурус мацIалъул ‎тIадецуй цIикIкIиндал, нилъехъа «къалам» абураб рагIицин ‎бахъизе дагьаб хутIана. ГIемераз гьелъул бакIалда «каранш» ‎абун абулаан. ГIемер рукIана, цере умумуз хIалтIизарулел ‎рукIарал рагIабиги кIочене тун, гIурус рагIаби ‎хIалтIизариялъул хIужаби. Амма гьанже гIараб мацI лъазабулел ‎гIемерлъидал ва диналъе эркенлъи щведал, цо-цо гIараб рагIаби ‎тIад руссунелги руго. Абизе бегьула, магIарул мацI, тIубан ‎мацIалда гъорлъ щулалъарал гIурус рагIабиги хутIун, цо ‎рекъовутIе бачIинеб бугилан.‎",
        "‎",
        "Араб гIасруялъул лъабкъоабилел сонал рукIанин ккола: ‎‎«Эркенлъи», «Америкаялъул гьаракь» радиостанцияз, къанагIат ‎рукIаниги магIарул мацIалда кIалъаял кьолаан. Гьел хъуй ‎гьабун хвезеги гьарулаан, гьоркьо-гьоркьоб борчIунги бачIунаан. ‎Диктор магIарул мацI хисараблъи лъаларев чи вукIараб ‎къагIидаха, цо нухалъ дида рагIана гьез кьолеб гьадинаб жумла ‎‎(предложение): «Щимали Къавкъазалъул мугIрузулаб ‎пачалихъалъул Аслияб къануналъул цо чанго маддаялда хъван ‎букIана Къавкъазалъул халкъалъе сиясиялги икътиссадиялги ‎эркенлъаби кьеялъул хIакъалъулъ» абун. ГIараб мацI лъалев ‎инсудаги гьикъун дида гьелъул магIна бичIчIана. Амма ‎магIарулазда гьоркьор гьелъул магIна босизе кIолел чагIи дагь ‎рукIана. БичIчIизе ккани гьебго жумла гьезда абизе кколаан ‎гьадин: «Северияб Кавказалъул Горский республикаялъул ‎Коституциялъул цо чанго статьяялда хъван букIана Кавказалъул ‎халкъазе политикиялгин экономикиял эркенлъаби кьеялъул ‎хIакъалъулъ» абун. Гьеб мехалъ дица пикру гьабуна, цересел ‎умумузда, щибдай бичIчIилаан дица гьанжесеб киназдаго ‎бичIчIулеб магIарул мацIалда абуни: «Колхозалъул ‎председатель, бригадиргун цадахъ полуторка машинаялдаги ‎рекIун фермаялде ана» жумла (предложение). Гьезда бичIчIизе ‎рес букIана цо сундаялиго рекIун ин. ТIокIаб жо гьезда бичIчIизе ‎рес букIинчIо. Гьанже нусго соналдасанги гьеб тIубан ‎бичIчIулареблъун букIине рес буго. Гьедин хисардулеб, ‎цIилъулеб, гьелдаго цадахъ басралъулеб жо буго мацI. Гьеб ‎батIаго гIажаиблъи гьабизе ккараб жоги гуро.",
        "ГIажаиблъи ‎гьабизе ккараб жо буго, чияр рагIи мацIалде гъорлъе бачунаго, ‎рагIи жиб гъорлъе ккараб мацIалда рекъон хисичIого, гьелъул ‎къануназе мукIурлъизабичIого бачин. Исламалде вачIарав чияс ‎исламияб цIар боси беццула, БатIияб культураялъул гIадамазде ‎гъорлъе ккараб мехалъ гьезул культураялъул адаб гьабичIого рес ‎букIунаро. Чияр мацIалъул рагIи, щибго хисичIого магIарулазе ‎абизе захIматаб хIалалъ гъорлъе бачин, нилъерго адаб тейлъун ‎ккола. МацIалъ тIалаб гьабухъе, магIарул мацIалъул хаслъиялда ‎рекъон абизе ккела магIарул мацIалде гъорлъе бачIараб рагIи. ‎Амма араб гIасруялда гьелъие квалквал гьабуна, гIурус рагIи ‎гIурусаз абухъе абизеги хъвазеги ккелин абураб сиясияб ‎тIадкъаялъ, тIадецуялъ (политический заказ).",
        "ГIараб малъулеб, ‎революциялдаса цебесеб заманаялъ гьедин букIинчIо. ГIарабазул ‎‎[ф] гьаракь гурони, [п] гьаракь букIинчIо. ГIасраби халалъухъе ‎магIарулазда ракIалдецин ккечIо гьеб гьаракь, яги гьеб ‎бихьизабулеб батIияб хIарп магIарул мацIалде, алипбаялде ‎гъорлъе бачине. Амма гIурус хIарпазде алипба сверизабурабго ‎гIурус «ф» хIарпалъе гIоло, магIарул алипбаялде гьоркьобе «ф» ‎хIарпги бачана, магIарулазда букIинего букIинчIеб [ф] ‎гьаракьги бахъизабуна. ГIарабалдасан «гIарафат» рагIулеб ‎букIаниги, магIарулаз «гIарапат» - ан гурони абичIо ва хъвачIо. ‎ГIарабазул «фил» абураб рагIи магIарулазул «пил» лъугьана. ‎ГIурус мацIалдасан рачIарал «фабрика», «фуфайка», я хъвазе, я ‎цIализе бегьичIо гьединго гурони. Мисалал гIемер рачине ‎бегьула. ГIараб мацIалде бачIараб «компьютер» абураб рагIи ‎гьез «камбаютар» - алде сверизабуна, амма нилъее хисизабизе ‎бегьичIо. ГIалимзабазе хIажат буго, батIиял мацIаздасан ‎рачIарал рагIаби магIарул мацIалда хIалтIизабиялъул ‎гIелмуялда тIад хIалтIизе ва магIарул мацI малъулезе ва ‎лъазабулезе мухIканаб орфографиялъул словарги бахъизе. ‎",
        "Жидецаго гIурусазги хисизарула гури жидер мацIалде рачIарал ‎чияр рагIаби. Масала: перс мацIалдасан гIурус мацIалде бачIун ‎буго «зиян» абураб рагIи. ГIурусаз гьелъул «изъян» гьабун буго. ‎МагIарулазги гьелда «зиян» абун абула. Цойги гIурус мацIалда ‎‎«абу» - эмен абураб рагIиялде гьебго «зиян»ги жубан, хисизабун, ‎‎«обезьяна» гьабун буго. Жидерго мацIалдаса тIалаб гьабулареб ‎жо нилъер мацIалдаса тIалаб гьаби битIун бугин абизе дида ‎кIоларо.",
        "ХIасил гьабун абуни, мацIазде гъорлъе чияр рагIи, ‎хIажалъи букIаго, бачIинчIого чIоларо., амма гьеб мацIалъулъ ‎рекъон ккезе ккола. ХIажат букIаго, чияр рагIаби гъорлъе ‎рачIин, мацIалъул мукъсанлъиги кколаро, мацI бечед гьаби ‎ккола. Бицен букIана мунагьал чураяв ГIабасил МахIамадица ‎магIарул мацIалъул баян-словарь хъван бугилан. Гьеб бахъун ‎хIалтIизабизе рес щвани, гьелъги бечед гьабилаан магIарул мацI. ‎БатIиял мацIаздасан магIарул мацIазде рачIарал рагIабазулги ‎словарь бахъизе лъикI букIинаан. Гьеб бахъулаго, дица абиларо, ‎магIарул мацIалда гъорлъа, нилъ «рокьун» нилъехъе бачIараб ‎‎«ф» хIарп ва дандрекъон кколеб гьаракь бачахъеян. Биччанте ‎букIине, амма мухIкан гьабизе ккела, гIурусалдасан рачIарал ‎рукIа, гIараб мацIалдасан рачIарал рукIа, кинал рагIабазулъ ‎‎«ф» хъвалеб, киназулъ «п» хъвалебали. Масал Дагъистаналъул ‎халкъияй поэтесса Фазул цIар, гьанже, гьейги чIаго гьечIеб ‎мехалъ хисизе рекъон гьечIо. Гьеб нилъехъе бачIана гIараб ‎‎«Умму-л-фазлу», ай, «хиралъи, тIадегIанлъиялъул эбел» абураб ‎магIнаялъул цIарлъун.‎",
        "Гьеб цIарги хисхисизабун лъугьана: Умалгьазу, Умалпазу, ‎Умалпазлу, Умагьазу, Пазу, Гьазу, Фазу гIадал цIарал. Диниял ‎рагIабиги руго нилъеца хIалтIизарулаго «ф» хIалтIизабуни ‎бусурбанчиясда рекъолел. Масала: фарз, гъафур, ГIарафа (мегIер ‎хIисабалда) ва гь.ц. Амма пайда, питна, пил, пулан гIадинал ‎рагIаби магIарул мацIалда гъорлъ [п] гьаракьалдалъун щулалъун ‎руго, гьедин хъвазеги ккела.",
        "Дир пикру буго «ф» гуребги [п] ‎гьаракьги цебе магIарулазул букIун батуларилан. Словаралда ‎хъварал гIемерисел «п» хIарпалдалъун байбихьулел рагIаби руго ‎чияр, перс, гIараб, турк, гIурус ва цогидалги мацIаздасан ‎рачIарал. МагIарул «п»-ялдасан байбихьулеб кинаб рагIи ‎босаниги, гьеб хисизе бегьула «гь» хIарпалдалъун ва ‎дандрекъолеб [гь] гьаракьалдалъун: пер – гьер, партал – гьартал, ‎пири – гьири, пурщина – гьурщина, пиштIи – гьиштIи, партIизе –‎гьартIизе, пагьла –гьагьла, палгъазе – гьалгъазе. ГIемераз гьел ‎‎«гь» гьаракьалдалъун абизецин абула. Гьелъулъги, кинал рагIаби ‎кин абилебали гIалимзаби тIад хIалтIун мухIкан гьабизе ккела. ‎",
        "МагIарул мацIалда тIад гьабулеб хIалтIи гIалимзабазги ‎чучлъизе тани, малъиялъул хIалтIи учителзабазги чучлъизе тани, ‎бициналъул суалалде умумузги кIвар кьечIони, магIарул ‎шагIирзабазул тIахьал библиотекабаздасаги, гIадамазухъаги ‎росун музеязде кьезе ккелаха. Нижер умумузда гьадаб хъвараб ‎жоги бичIчIулеб букIун бугохаян лъималазул лъималазги, ‎хадусел гIелазги абизегIаги букIине. Аллагьас лъикIаб хъван ‎батаги! Амин!‎",
        "Расги гIайиб гьечIеб тIехь бачун жаниб тIамуна…",
        "Нилъер гьереси-цIогьги гьечIеб, рищваталги кьолареб-росулареб, ритIухълъиялъул цIураб, Алжан гIадаб пачалихъалда кутакалда рекъечIеб иш ккун буго. Пачалихъалъул сияхIалде гъорлъе росичIел рахьдал мацIалъул тIахьал ратун руго ошколазда хIалтIизарулел… Гьанже гьабилеб дарман щиб?",
        "Гьеб букIунеб ва букIине бегьулеб жойищ бугеб? Хвана гури кина-щиябго. Пачалихъасул кIудияв кIалъан рагIула прокурорасухъе, прокурор министрасухъе, министр, бакIалъул хIакимзабазухъе, дол директорзабазухъе, директорзаби завучазухъе, завучал рекерун рачIун руго рахьдал мацIалъул учительзабазухъе, хехго нахъе росе, ракIаре, рухIе, бокьараб гьабе, гьел рахьдал мацIазул тIахьал бихьулеб рагIулеб ракьалдаса лъугIизареян. Гьеб буюрухъ тIубачIев чи, вачIун живго прокурорас, вачун жанив тIамизе рагIула. БитIараб гьабулеб буго. Гьаб пачалихъалда хIехьезе бегьулеб такъсирищ гьеб бугеб?",
        "ВахI, кинаб тIехьги хIалтIизабунха дица дарс кьелебилан гьикъизеги рекъон букIинищха, кинабго жо битIун гьабулел, тIад кIалъазе бакIго гьечIел, киданиги тIекъаб-мекъаб жого гьабичIел тIадчагIаздаги. Гьел суалалги ратула, жидерго хъулухъалъул гьитIинлъиялъги гIодобегIанлъиялъги гIакълу гIечIого, учительзабазул раккун рачIунел жал.",
        "ГьечIониги кIваричIо цIиял тIахьалги. Гьебги лъилниги гIайиб гуро. ГIайиб батаниги, цохIо учительзабазул ва цIалдохъабазул гIайиб батула гьеб. ТIокIав чиясда гIайиб киданиги ккечIо нилъер пачалихъалда. Гьанже риччан теха тIахьал гьечIого кьезе дарсал, ал рахьдал мацIал гьечIого гIоларого гурищ ал учительзаби рукIарал.",
        "Дунги эбго даражаялъул чIужулъидал, цо санагIалъи гьечIеб суалалъ кIвекIулей йиго таманабго заманаялъ. Лъиданиги рагIиларедухъ кьун телин, воре къватIиб бицунге. Гьадал такъсирал тIахьаздасан такъсираб авар мацIги, такъсираб авар адабиятги малъун къватIире арал наслабаз, жидеда бегьизего бегьуларел тIахьаздасан бегьизего бегьулареб жоги малъун жидер гIумру щай хвезабурабилан гьикъани, щиб жавабдай нилъеца кьелеб? АставпируЛагь, Аллагьас цIунаги!",
        "ГIажамалда хъвараб имам Шамилилгун ккараб гьаб лъугьа-бахъиналъул бицен батана ТIинди росулъ. Гьаниса нилъеда лъикIбихьула магIарулазда гьоркьоб букIараб адаб-хъатир. МагIарул миллат бикьизабиялда тIад хIалтIулел гIалимзабазе жаваблъунги ккола гьаб хъвай-хъвагIай. МагIарул мацI ГIанди-гIурухъ ГIабдурахIман Данияловас билълъанхъизабунилан бицарал чагIазда цIехезе бегьуланилъеца – гьаб хъвай-хъвагIайги гьес тIамун гьабураб жойищилан? Гьелдалъун нилъеда бихьулеб буго болмацI ХIХ-б гIасруялдаго кинабго магIаруллъиялда киназего гIаммаб жамгIияб алатлъун букIараблъи. Гурони щайзе ТIиндиса чиясе къваригIараб 1854-леб соналъ магIарул мацIалда гьаб жо хъвазе. Гьеб соналъ Имам Шамил унев вукIана Гуржиялъе (ЦIинандариса гуржиязул гиназазул хъизамал хъамиялдалъун хадуб машгьурлъараб чабхъен гьабизе). Унаго нухтIа ТIиндив рещтIарав гьесухъе рачIана гIалимзаби ва жамагIатчагIи, кIудияв Имамасе адаб гьабизе. Гьебго къоялъ рокъов щун хадуб хъвараб бицен буго гьаниб гъоркьехун кьолеб хъвай-хъвагIай. ТIиндиса бахIарчи Усайилав Къарахъа МухIамадтIагьирица рехсолев вуго Бусайилав хIисабалда. Амма гьеб росулъ ругел биценазда рекъон, гьесул цIар букIана Усайилав. Гьев хун хадув гьесул инсул гьавун вуго цоги вас ва гьесдаги инсуца лъун буго Усайилав абун цIар. Гьевги чIвана 1930-л соназда. Жеги гьанивго рехсолев Дибирасулав ккола ТIиндиса чи.",
        "Ла хIавла ва ла къуввата илла биЛлагь. Дун рокъове щун хадуб,дица хъвана имам Шамилил нижеда гьабураб гьаб калам. Ниж ана – дунги, Дибирасулавги, Усайиласул МухIамадги – жакъа имамасда тIаде, гьезие гьоболлъи гьабизе бокьун. Кодоб квенгун нижеца имамасда тIаде рачIине изнуги тIалаб гьабуна.",
        "Имам Шамилги гьесул наибзабиги рещтIун рукIана нижер росдада цебе бугеб Гъассилахъ абулеб колода. Кванан хадуб, дица имамасда абуна: «Гьав МухIамадил вас ккола дов Аргъванив шагьидлъарав тIиндисев Усайилав», – абун. Гьеб мехалъ имамас, тIаде вахъун, цIидасан нижер кверал росана. Гьанже гIодор рукIаян абуна.",
        "«МухIамад, дуеги дур хъизамалъеги дица баркала кьола ва лъияб дугIа гьабуна. Нужее Аллагьас лъиялдаса жазаги гьабеги, гъодинав бахIарчи гIезе гьавиялъухъ, рагъулъ, тушманасдаса щибго беркъачIого жиндир рухI бичарав ва тушбабазе кIудияб ками ккезе гьабурав. Гьес босана камилаб гъазават. Гьев нужее ахираталда ватила бахIарав гIадин. Дица гьесие бахIарчиясул цIарги кьуна. Гьединго нужер багвалазул, тIиндадерил лъиял бахIарзал дир бода рукIана: ГIалуч-МухIаммад, Денгал МухIаммад. Гьев ГIалуч-МухIаммадицаги ИчичIали ккараб рагъда бихьизе гьабуна бахIарчилъи. Гьединал лъимал хьихьарал нужер эбел-инсуе МахIшаралъул къоялъ дир кумек букIина. Иншаллагьу тагIала.Гьанже нужеца нужерго мурад бицине изну буго», – ян абуна имамас.",
        "Цинги нижеца гьикъана: «Дур къадру борхаяв, хIурматияв имам! Гьаб кIудияб аскар гьаниса эхеде рехиялъе щиб мурад бугеб?» – абун. Имамас жаваб гьабуна: «Нилъер магIаруллъи, лъарагIлъи ва чачанлъи гурелги, нилъее къваригIун буго нилъеда сверухъ ругел улкаби капурлъиялъул лагълъиялдаса эркен гьаризе ва жидерго ихтияраб улка гIуцIизе. Гьеб букIине гьабизе бацIцIадаб аварагасул шаригIат цIунараб улкалъун. Цо хан, цо лагъ гьечIого нилъер кинабго халкъ, жиндир ихтияраб букIине. Гьаб дир боги Гуржиялъе унеб буго, гьазул бетIерги дир вас ГъазимухIаммад гьавуна дица».",
        "Гьеб мехалъ нижеца абуна: «Гьеб гуржиязул цIикIкIараб улка гьечIищ, дуца гIажамалдаса яги турказул добаса кумек щай тIалаб гьабичIеб?» – абун. Имамас абуна: «Нилъее щивго чиясул кумек хIажатаб гьечIо. Нилъерго халкъалъ кинабго рагъуе хIажатаб жо гьабула. Нилъее кумек жив бетIергьанав Аллагьасул бугони гIола. Аварагас кколеб ислам – Аллагьасул дин – ханзабазул кумекалдалъун билълъине гьабичIо. Жив, Аллагьасул кумекалдалъун билълъине гьабуна. Нужер букIинарищ Аллагьасдие квегъун кьураб аскар?» Гьеб мехалъ МухIаммадица гьикъана: «Чан азар чи ватила гьаб аскаралда?» – абун. Имамас хекко жаваб кьуна ва дагьаб тун букIана, сангар бухъулеб къоялъ аварагасул гIанаб батила абун. Цинги имамасе бокьана хабар къокълъизабизе. Хадуб нижеца гьикъана: «Гьанже нижее амру гьабизе бугищ?» –абун.",
        "Имамас абуна: «Нужеца нужер лъималазда ва нужер гIолилазда абе нужерго Усайилав гIадинав лъугьайин. БахIарчиясул хвел гьечIин, я дуниялалда, я ахираталда».",
        "Нижеца квералги росана, нижги нахъ руссана.",
        "1270/1854 соналъул роол авалаб гIуж.",
        "Къалам, дуца щуре щакъиялдехун",
        "Авар рухI - авар мацI, гIадатал, гIамал,",
        "Авар хасиятги рукIа-рахъинги…",
        "«МагIарухъ» (avarpressa.ru , аварпресса) сайт рагьиялъул тадбир бачана «Гумбет» информациялъул гIуцIиялъул бетIер, Россиялъул Хъвадарухъабазул союзалъул член ХIамзат ГIизудиновас. Гьес бицана МагIарул мацIалъул мугIалимзабазул ва МагIарул басмабазул цолъияз бахъулеб хIаракаталъул.",
        "Интернеталда жаниб тIамулеб бугин цIиял гIелаз гIемерисеб заман, гьединлъидал, магIарул публицистика, тарих, адабият ва маданият цо хасаб сайталда жанибе буссинабуни ва гьеб сайталдаса пайда босизе лъималазда малъани, гьитIинаб къоялдаса бахъараб нилъер халкъалъул къебелъухъ миллатцоял лъадаризе рес щолин абуна ГIизудиновас.",
        "МагIарулазул миллиябгун маданияб автономиялъул нухмалъулев, тарихиял гIелмабазул кандидат ШагIбан ХIапизовас «МагIарухъ» сайталда церечIарал масъалабазул ва гьелъ мацI цIуниялъе, миллаталъул суалал рорхиялъе гьабизе бугеб квербакъиялъул хIакъалъулъ баян гьабуна.",
        "Шамил мухъалъул «Цолъи» басмаялъул бетIерай редактор ПатIимат ГьитIиновалъ бицана магIарул мацIалда биччалеб цIияб сайталъ дунялалда риххарал миллатцоял гъункизаризе квербакъилилан ва Турциялда ругел магIарулазухъе жиндица рухьарал сапараз рекIелъ тараб асар загьир гьабуна.",
        "МагIарул мацIалъул мугIалимзабазул цолъиялъул нухмалъулей, педагогикиял гIелмабазул кандидат Баху МухIидиновалъ абуна гьеб идараялъги сайт гIуцIулеб бугилан ва кIиябго ассоциациялъул цадахъаб хIалтIуца лъикIал хIасилал кьелилан.",
        "Россиялъул ГIелмабазул академиялъул Дагъистаналъул гIелмияб централъул МацIалъул, адабияталъул ва искусствоялъул институталъул (ИЯЛИ ДНЦ РАН) нухмалъулев, филологиял гIелмабазул доктор, профессор МухIамад МухIамадовас «МагIарухъ» сайт рагьиялъул бугеб кIудияб кIваралъул бицана. Гьединго МухIамадовас абуна нилъер халкъалъул даражаялъе мустахIикъаб миллияб политика гьечIилан, рахьдал мацIалъул ва маданияталъул хIал беццизесеб куцалда гьечIин ва гьеб ахIвал-хIал лъикIлъиялъе цадахъаб хIаракат хIажалъулилан.",
        "Дагъистаналъул Хъвадарухъабазул союзалъул Правлениялъул секретарь, магIарул секциялъул нухмалъулев, «Гьудуллъи» журналалъул редактор МухIамад ПатахIовас нилъер халкъалъул маданият ва адабият цIуниялъе, церетIезариялъе гьаризе бегьулел ишазул бицана.",
        "«МагIарулазул щибаб районалда рахъана маданияталъулги адабияталъулги машгьурал хIаракатчагIи. Районазул администрацияз гьезул цIаразда хасал премиял чIезаруни, гьелъ квербакъилаан нилъер рухIияб рахъ цебе туркIиялъе», - ян абуна МухIамад ПатахIовас. Цоги басмабазулго гIадин, «Гьудуллъи» ва «Лачен» журналазулги гьурмал руго «МагIарухъ» сайталда. МагIарул хъвадарухъабазул асаралги цIализе бегьула, гьеб сайталдеги раккун.",
        "«МагIарухъ» сайт рагьулеб дандеруссиналда гьединго кIалъана МахIачхъалаялъул пресс-хъулухъалъул управлениялъул нухмалъулелъул заместитель, МагIарул басмабазул цолъиялъул гIуцIиялъул идараялъул бетIер Зайнаб ГIалимирзаева, Унсоколо мухъалъул «Ахихъан» басмаялъул бетIерай редактор Саният КъебедмухIамадова, Хасавюрт шагьаралъул «Гьудуллъи» казияталъул бетIерав редактор МухIамадрасул ШайихмухIамадов, ХъахIабросулъа МахIмудил фондалъул нухмалъулев МухIамад ХIасанов ва цогидалги.",
        "Къалам, дуца щуре щакъиялдехун. ТIерхьунарел цIваби",
        "Инхоса ГIали-хIажиясул пикрияб дунялалде сапар",
        "Игьалиб тIобитIана магIарул адабияталъул классикасул асарал лъаялъул рахъалъ къец",
        "2016 соналъул 22 декабралда Гумбет мухъалъул Игьали росулъ рагьана Россиялъул халкъазул гIадатияб маданияталъул центр ва тIоритIана Инхоса ГIали-хIажиясул асарал рекIехъе рикIкIиналъул къец.",
        "Россиялъул гIадатияб маданияталъул Игьалиб бугеб центр рагьиялъул тадбиралда гIахьаллъана Гумбет районалъул нухмалъулесул заместитель АхIмад Сулайманов, лъайкьеялъул отделалъул начальникI Муса КъурамухIамадов, «Гумбет» басмаялъул бетIерав редактор ХIамзат ГIизудинов, культураялъул, физическияб культураялъул, спорталъул, гIолилазул политикаялъул ва туризмалъул отделалъул нухмалъулев МухIамад ГIумардибиров, мугIалим ва хъвадарухъан ГIиса Шарапудинов, цолъизабураб библиотекаялъул гIуцIиялъул нухмалъулей Сиядат ГIабдулмутIалибова ва цогидалги.",
        "Центр рагьиялъул чIоло къотIун хадуб байбихьана Инхоса ГIали-хIажиясул асарал рикIкIиналъул рахъалъ Гумбет районалъул цIалдохъабазда гьоркьоб къец. Гьеб конкурсалъул тадбиралда кIалъазе рахъана Гумбет районалъул бетIерасул заместитель АхIмад Сулайманов, «Гумбет» басмаялъул бетIерав редактор, Россиялъул Хъвадарухъабазул союзалъул член ХIамзат ГIизудинов, культураялъул, физическияб культураялъул, спорталъул, гIолилазул политикаялъул ва туризмалъул отделалъул нухмалъулев МухIамад ГIумардибиров ва цогидалги.",
        "Гумбет районалъул гIадатияб маданияталъул централъул хIалтIухъабаз бихьизабуна Инхоса ГIали-хIажиясул гIумруялда хурхараб сценка.",
        "Бакълъулазул районалъул нухмалъулесул заместитель АхIмад Сулаймановас шапакъатал кьуна «Культурная мозаика малых городов и сел» абураб тIолгороссиялъулаб конкурсалда бергьенлъи босараб «Гумбет районалъ Инхоса ГIали-хIажиясул асарал цIалулел руго» абураб проект цIунизе ва гIумруялде бахъинабизе квербакъарал ХIамзат ГIизудиновасе, Сиядат ГIабдулмутIалибовалъе, Гумбеталъул гIадатияб маданияталъул центарлъул бетIер Набигула АхIмадибировасе.",
        "Шималияб Кавказалъул округалда гIицIго Гумбет район ва Дагъистан рукIана Тимченкол фондалъул «Культурная мозаика малых городов и сел» абураб къецалда бергьаразда гъорлъ.",
        "Игьалиб тIобитIараб Инхоса ГIали-хIажиясул асарал лъазариялъул конкурсалда гIахьаллъана 17 школалдаса 42 цIалдохъан. 1-4 классазда гьоркьоб тIоцебесеб бакI ккуна МелъелтIа гьоркьохъеб школалъул цIалдохъан Бикагъиз МухIамадовалъ ( 3 кл.) ва Игьали гьоркьохъеб школалъул цIалдохъан МухIамад СайгидмухIамадовас ( 4 кл.); кIиабилел бакIал щвана Гьарадирихъ гьоркьохъеб школалъул цIалдохъан Сияна ГIалихIажиевалъе (4 кл.) ва ЧIикь аслияб школалъул цIалдохъан ПатIимат Насрулаевалъе ( 4 кл.); лъабабилеб бакI насиблъана ТIад Инхо гьоркьохъеб школалъул цIалдохъан ПатIимат Мансуровалъе (3 кл.).",
        "5-8 классазда гьоркьоб тIоцебесеб бакIалъе мустахIикълъана МелъелтIа гьоркьохъеб школалъул анкьабилеб классалъул цIалдохъан Макка Ахкубегова, кIиабилеб бакI щвана Игьали гьоркьохъеб школалъул микьабилеб классалъул цIалдохъан РахIима МухIамадовалъе, лъабабилел бакIал ккуна Игьали гьоркьохъеб школалъул микьабилеб классалъул цIалдохъан Хадижат СайгидмухIамадовалъ ва Гьарадирихъ гьоркьохъеб школалъул анлъабилеб классалъул цIалдохъан Саният ХIасановалъ.",
        "9-11 классазда гьоркьоб тIоцебесеб бакI босана Пайзат МухIамадовалъ ( ЛъаратIа гьоркьохъеб школа, 8 кл.), кIиабилеб бакI насиблъана Гогьар Тажудиновалъе ( Игьали гьоркьохъеб школа, 10 кл.), лъабабилел бакIал щвана ХIуризадай ХIасановалъе (Гьарадирихъ гьоркьохъеб школа, 10 кл.) ва Халжанат МухIамадовалъе ( Ингишо гьоркьохъеб школа, 10 класс).",
        "ТIоцебесеб бакIалъе 1500, кIиабилеб бакIалъе 1000 ва лъабабилеб хIасил бихьизабуразе 500 гъурущ гIарцул шапакъаталги кьуна конкурсалда. Къецазда бергьаразе гьединго кьуна дипломал ва тIахьал.",
        "Цо саламатав магIарулав вуго дида, щибилаха нилъеца гьабилеб, пачалихъалъул нухмалъулезги гIин тIамулеб гьечIони, гьез гIурус мацI цебетIеялъе гурони квербакъулебги гьечIони, рахьдал мацIал церетIеялъе кьолеб гIарацги гьечIони, рахъулел законалги гьечIонийила… Чара гьечIого тIагIине ругила ал нилъер киналго рахьдал мацIал.",
        "Досул хIукмуялда рекъон, исламияб культураги босарал (бусурбаби ругелъулха) гIурус мацIги бицунел гIажаибаб миллат букIине рагIула нилъер.",
        "Мун щиб миллаталъул чи, вац? – илан цIехани, - дир анкьумумул магIарулал рукIун рагIулаха, амма эзул дида лъалеб жо гьечIо, - илан абизе ккезе бугоха, нечон холаго, бацIцIадаб гIурус мацIалъ. МагIарулавги гурев, гIурусав вугилан абизеги нечараб бакIалде ккезехъин руго нилъ, нилъерго кIвар гьечIолъиялъ. Гьев вукIине вуго я магIарул мацI лъаларев, я тарих лъаларев, я гIадат-гIамал лъаларев, я магIаруласул рукIа-рахъин лъаларев… гIурусавги лъугьинчIев, магIарулавги хутIичIев, хIамаги гуреб, чуги гуреб, гIорцIеналда релълъараб цо гIажаибаб жанавар. Аллагьас цIунаги нилъ гьеб къисматалдаса.",
        "Гьеле гьеб бакIалде нилъго ккечIого рукIине, къваригIун буго гIун бачIунеб гIелалда мацIги малъизе, щив чи кколев магIарулав ва кинаб тIабигIат букIине кколеб магIаруласулалиги бицине. Бицараб жоялдаса лъималаз бихьараб босулелъул, нилъецаго гьеб гIамалги гьабизе.",
        "ГьабсагIат бугеб ахIвал-хIалалъухъ ралагьун, букIине бегьулеб жо гьеб букIинчIебани, гьадигIан цIакъ квешги букIинароан. ТIадчагIазеги нухмалъулезеги рахьдал мацIал къваригIинегIан гьакIкIан кIалалгун ралагьун нилъ чIани, гьедин букIинеги буго. Амма, кутакалда кIудияб хьул бугоха нилъ, гIадатиял гIадамал, гьедин чIеларилан. Жив-жив чияс жиндирго лъималазда мацIги бицани, магIарул гIамал гьабизеги малъани, магIаруласе кьезе кколеб тарбияги кьунани, нилъ регIичIелде тIаде школалда учителасги жубани, саламатал магIарулал лъугьинаанха нилъер.",
        "Руго нилъеда гьоркьор росаби ва районал авар мацIалъе хIинкъи гьечIилан кколел. Амма, гIамгьабун росани, гIемерисев магIаруласе рухIгIан хиралъун буго гIурус мацI. МацI лъаларел гIисинал лъималазецин бадиреги ралагьун кIодоэбелаз бицунеб буго гIурус мацI. ГIурус бицани «модный бабуля» йигин жиндирилан кколеб батиларищха доб тIанчIида. БичIчIулеб гьечIо нилъер чIахIияб гIелалда нилъеца нилъерго миллаталъе гьабулеб бугеб зарар, лъималазда авар мацIги малъичIого.",
        "Аслияб жо буго бокьи. Бокьулареб жо инсанас зулму-хIал гьабунигицин босуларо. БокьичIони лъалароха лъималаздаги авар мацI, кьвагь-кьвагьун нилъ хваниги. Бокьани – лъала. Бокьараб жо инсанас кигIан захIматабги гьабула.",
        "Щибха гьабизе кколеб бокьизе ккани?",
        "Гьале гьаб суалалъе жаваб балагьи буго аслияб эбел-инсудаги учительзабаздаги цебе чIараб масъала. ТIахьал гьечIолъи гуро, кабинетал гIунгутIи гуро, сагIтал дагь рукIин гуро, гIарац гьечIолъи гуро гьеб иш цебетIеялъе квал-квал. Авар мацI лъималазда лъангутIиялъе гIилла буго щай гьеб лъазе кколебали эбел-инсудагицин бичIчунгутIи ва бокьунгутIи.",
        "Щай эб лъан къваригIун бугеб? ГIурусалъ бицани бичIчIуларогойищ бугеб? Гьеле гьединал суалал кьола улбуз, расги нечечIого. Лъималазда гIайиб щиб, чIахIияздацин лъаларо, щибизе къваригIараб жо нилъее рахьдал мацIали. Кинха бокьилеб щибизе къваригIунебалицин лъалареб жо?",
        "ЦIакъго лъикI букIине бокьани, бокьизе кколаха киназего цадахъ. Лъималазеги, эбел-инсуеги, учительзабазеги, директорзабазеги, цIалул управлениялъул нухмалъулезеги, министерасеги, президентасеги. Амма, гьединаб талихI кисаха щвелеб?",
        "ТалихIалъе гIологи къеркьезе кколин рагIун букIана. БитIараб жогIаги батила.",
        "Педагогикиял гIелмабазул кандидат,",
        "Тахо-Годил цIаралда бугеб гIелмияб",
        "институталъул гIелмияй хIалтIухъан,",
        "авар мацIалъул учительзабазул",
        "Цолъиялъул пирсидатель",
        "Баху МухIидинова",
        "Ун йикIана собраниялде. ГIадатияб шагьаралда, гIадатияб ошколалда, гIадатияб эбел-инсулгун собрание.",
        "Гьеб гIадатияб собраниялда гIадатияб гуреб ахIвал-хIал букIана дир, рагъул фронталдеги ккун. «БацIазулги циязулги» кор боркьараб рагъулъ, цонигиязе щиб бокьун бугебалиги бичIчIуларого, гIицIго жиндирго бетIер цIуниялъул мурадалда, цин «бацIазухъе» векерун, цин «циязухъе» кIанцIун вугев рагъухъанасда релъун йикIана.",
        "Циязул рахъ",
        "Цин, иргадал рачIун, учительзабаз лъималазде гьабуна гьужум. ЦIалдолел гьечIила, гIенеккулел гьечIила, сундениги гъира гьечIила цIалдохъабазулилан.",
        "Эбел-инсул рахъ цIакъ сабруялда, абу-абурабги хIехьон, гIенеккун чIана. Азда тIасан яхъун кIалъазе рекъон букIинарилан юцIцIун чIаниги, дир ракI букIана ахIтIелеб «валлагь цIалдезеги цIалдолаан, гIенеккизеги гIенеккулаан, гъира ккелеб хIалалъ нужеца дарс кьолеб букIарабани», - ян. Интерес гьечIеб жо, гIодор речIчIун нилъ хваниги, гьабуларо нилъер лъималаз. Нилъецаги гьабуларо. Бокьун гьабураби, бокьичIого гьабурабги хIалтIул хIасилалги батIи-батIиял рукIуна. Лъималазул интерес бижиледухъ, ай, гъира баледухъ дарс кьезе лъай буго аслияб къагIидаялда учителасда лъазе кколеб жо. Лъималазул цIализе гъира гьечIолъи лъималазул гIайиб гуро!",
        "Цойги нухалъ гьари буго учительзабазде, нуж чIахIиялги ругелъул, гIакъилалги ругелъул, те гьеб цонигиял рергьунареб рагъ цIалдохъабигун. Берцинлъиялдалъун, лъикIаб рагIудалъун бате гьезул рекIелъе нух. Нилъеда лъала кигIан бокьаниги хIужжаби, учител берцинвихьун, гьесул дарс берцинбихьун, жиндирго гIумрудул нух, гIумруялъ гьабизе махщел тIаса бищарал цIалдохъаби лъугьаралги.",
        "БацIазул рахъ",
        "Гьединан тIубанго цидуказул рахъалда, ай лъималазул рахъалда йикIарай дун, хиса-басун бацIазул рахъалда ятана, дагьайги гьазухъ гIенеккигун.",
        "Гьаб школалъул цо анцIабилеб классалда рагIула 34!!! цIалдохъан! 45 минуталъ 34 цIалдохъанасе учителас кьезе кколеб буго лъайги, тарбияги: малъараб лъан бугищалиги, цебе аралъул такрарги, цIияб бичIчIизабиги, гьелъие кIалзул, берзул, кверзул алаталги, ай цIицIиял технологиялги хIалтIизарун, жив-жив цIалдохъанасул хаслъиги хIисабалде босун, гьезул гъира базабулеб, интерес кколеб хIалалъ, дарс! Гьеб бажарулеб жойищ? Гуро! Бажаруларо! Гьеб бажарулареб жо гьабизе тIамун руго хIукуматалъ учительзаби. Щай?",
        "Щай, гьадинги дагьал гурони хутIун гьечIел анцIабилеб классалъул цIалдохъабазул, анцIила щугоялдаса тIаде чи гьечIев классал гьаризе бегьуларел? Лъеберго-кIикъого чиги жаниве гъун, аб хIукуматалъул ошколищ яги гIиял къайийищ? Нуж гурищ ругел ЕГЭйилан керен бухулел, щай гьелъие хIадуризе шартIал чIезе гьаруларел? Яги, лъай кьунги, босунги бажарулареб хIал ошколаздаги гьабун, репетиторазухъе лъимал хьвадизарийищ нужер мурад? Ошколалда букIине кколеб хIалалъ лъай щвезе рес букIарабани, кIалалъ абураб жоги кьун, лъимал репетиторазухъе ритIизе ккелароан эбел-инсуца.",
        "ХIисаб гьабураб мехалъ «бацIалги циялги» рагъизеги тIамун, «ЦЕР» буго парахат би чIчIикIулеб.",
        "Гьаб дир «ЩАЙ?» - илан абураб суалалъе жаваб бугев чи ватани, цIакъ бокьилаан гьеб рагIизе.",
        "Амма гьаб рагъулъ, эбел-эмен кканаха речIчIулел гIачилъун.",
        "Октябрь инкъилаб гьабун больщевиказ совет хIукумат гIуцIаралдаса разилъиялда ругел гьитIинал миллатазе лъикIаб заман бачIана. Цебе, пачаясул заманалда гIурус гурони цоги мацI щибго ишалъе къабул гьабулароан. Пачаясул хIукуматалъул сиясат букIана гьел гьитIинал миллатазул мацIал тIуран киналго гIурус мацIалде руссине гьари. Гьеб мурадалде бакIазул школазда жо малъиги гIурус мацIалда букIунаан. Рахьдал мацI хIалтIизе гьабизе толароан.",
        "Совет хIукуматалъул сиясат батIияб буго. Гьелъ абула щибаб миллаталъул (гьитIинал рукIаниги) хъвай-хъвагIай, цIали-къалиги жидерго рахьдал мацIалда букIине ккелила, щай абуни гьелъулъ мискин-пакъир халкъалъе кIудияб бигьалъи бугелъул. Гьедин иш бугеб заманалъ рахьдал мацIал цIакъ кIвар бугеллъун кколел руго. Гьел мацIазда батIа-батIаял гIелмабазул тIахьал рахъулел руго, гьел мацIазда хъвай-хъвагIай гьабулеб куцалъул, гьезул нахIю-сарпалъул, истилахIазул рицарал тIахьалги басмаялда рахъулел руго. Гьанже нилъер кансиларазда гьабулеб хъвай-хъвагIайги ишколазда гьабулеб цIалиги нилъерго магIарул (авар) мацIалъ буго. Хьул лъола гьел мацIазул кватIичIого адабияталъе бегьулел мацIал лъугьина абун. Нилъер Дагъистаналда ругел мацIазул авар мацI бищун кIвар бугезул цояб буго. Авар мацI кIиабилеб рахьдал мацIлъун жодой кколел гьитIинал миллатал Дагъистаналда гIемер руго: гьезул хъвалеб кагъатги, ахIулеб кечIги, цIалулеб дарсги авар мацIалда буго. Гьезул гIисинал лъималаздацин лъала авар мацI. Киналго аваразул 200 азарго гIезе рикIкIарав чи вуго. Цоги миллатазул авар мацIалда кIалъалел чагIазулги халгьабуни, гьезул рикIкIен 250 азариде бачIуна. Авар мацIалъул жагърапияб тIибитIиги кIудияб буго: ГIанди округалъул цо гIураб бутIа, Авар округ, Гъуниб округ, Хасавюрт округалъул Салатау, Буйнахъ округалъул лъикIалан росабиги. Дагъистан къватIибехун авар мацI Закаталаялдаги буго. Авар мацI бихьизегIан гIадатияб мацI буго. Аваразул лъикIаб гьунар бугел хъвадарухъабиги кочIохъабиги руго. Ва амма гьезул асарал-назмаби, шигIраби жеги къватIир рахъун, зарбу кьабун, тIиритIун гьечIо. Нилъеда тIадаб буго гьел, гьанжелъегIан щибго къимат гьечIого, тIалаб гьабичIого рукIарал асарал ракIарун, басмаялда рахъизарун, халкъалда гьоркьор тIиритIизе гьаризе.",
        "Дагъистаналъул мацIазда гъорлъ авар мацIалде щвараб мацI лъарагI мацI гурони гьечIо: бакътIерхьул магIарухъ авар мацI хьвадула, лъарагIалда – лъарагI мацI. ХIасил, гьеб кIиябго мацI буго цоцалъ къацандулеб, жинди-жиндие бергьенлъи тIалаб гьабулеб.",
        "Нилъер магIарухъ жиб-жиб заманалъ цо-цо цIар арав кочIохъан вуго. Гьезул цо тайпа гьаракь цIакълъиялдалъун машгьурлъула, цогидал – пасихIал кучIдул гьаризе махщел цIикIкIарал рукIиналдалъун хиралъула. ЛъикIав кочIохъанасул къиматги батIияб букIуна гIадамазда жаниб. Аваразул халкъалъул адабият, маргьаби, кучIдул, кицаби, рицанкIаби, гьезда релълъарал цогидал жалазул батIаго гIибарат (дарс, мисал) буго…",
        "Нужеца чехенбеле кварабищ? Валлагь бегьана… Чехенбелеги квинчIого араб гIумруялъул пайда щиб?",
        "Эб букIунеб цIакъаааб… Бищунго цIакъаб жо буго чехенбелеялъул, чанцIул гьабуниги, сундул гьабураб ва кинаб тIагIамалъул гьаб нухалъ лъугьинебали лъангутIи. Гьединлъидал жакъа нужее бицунеб чехенбеле буго – цо чехенбеле. Чехенбелеялъул тайпабазул гIорхъи-рахъго гьечIо.",
        "Рукъалъул яги хIалтIул къваригIелалъ эбелги шагьарлде ун, рокъор хутIигун, инсуца нижее гьабулаан рокъоб батанщинаб нигIматги жубан цо гIажаибаб квен – чехенбеле. (Кисан бачIараб цIар ва нигIматали гIелмияб цIех-рех дица жеги гьабичIо. РакIалда бугоха).КигIан лъикIаб квен эбелалъ гьабуниги мекъдарулел нижее, сундул гьабураб букIаниги, гьеб чехенбеле цIакъ бокьулаан. Гьелдаса нахъе дицаги гьабула гьеб.",
        "Гьаб, кигIан ургъаниги, кинаб гIоралъ росун инел ругелали бичIчIизе кIолареб заманаялъ, свера-хъверун лъугьунеб бугеб щинаб хIапу-чапуралъ сваказаюн, гIадамазул гIемергьумерчилъиялъ хагазаюн, гIорхъи-рахъго гьечIеб хIалтIуца собозаюн, лъикI гьечIого гIадин лъугьарайго, расги барщичIого дица гьабула чехенбеле... Лъалаго мадар лъугьуна. ХIал бихье нужецаги.",
        "Дица босана цо гIанчIаб гIанкIуялъул бащалъи. Маххулгелалда жаниб гьебги лъун, тIаде буссана щуго заргIанаб пер. Гьанже тIад тIалъелги лъун, доб гIолохъанаб ва гIанчIаб гIанкIуялъул сокалда гъорлъ белъун бежун, пералъул ражи гIадаб жо лъугьинегIан, гIодобе биччараб цIадутIа, кIочон тана букIинесеб чехенбеле.",
        "РакIалде щварабго, цIам бана, пил-пил гьарщезабуна, багъа-бачарана ва кинаб тIагIамалъул жо лъугьун бугищали халгьабизе, кIалдибе босана. Ммм… БукIараб цIакъааааб… бицун пайда гьечIо. (Гьеб бакIалда нужецаги щивго аскIове къазе виччаге. ХIалбихьизейилан сверун лъугьараз кун эбги лъугIун, гьанжеги чехенбеле щибжоялицин лъачIого гIумру иналда хIинкъи буго).",
        "Цо гьитIинаб жо хIалги бихьун, дица гьелде тIаде, хъусун ламадурги буссун картошкаги бана. Гьеб бежа-белъарабгIадаб заманаялъ, помидор, гIурдахIан, бечIараб чIакIултIан… вай, гуро… белъараб багIаргьологи тIаже жубана. Гьаб бакIалда лъалхъичIони, кинабго чехенбеле дицаго квине ккеялъул хIинкъи букIинги бичIчIун, дица, бахIараб заманаялъго рукIарал никIалайил гьушхъабахъеги бахъун, тIаже гIурччинлъиги гъенезабун, рагIалда лъаб-лъаб зайтунги лъун, охцералъул къотIелги хIукизабун, цогидаб рахъалде лъабго нухалъ жадул гьоцIоги тIинкIизабун, бакьулъе тIорахьги чваххизабун, тIанкIан лъуна цебе. Лъурадайилан ккелалде кунги бахъана.",
        "Гьеле гьединаб хIикматаб жо букIуна чехенбеле.",
        "Кванил тIагIамалги ричIчIулел, хIалбихьиялги рокьулел, киданиги цебе квинчIеб гIадаб жо балагьулел рукIунел цо гурманалилан хIикматал чагIи рукIуна. Гьезие бицун телин. Гьаб чехенбелеялде гъорлъе жубазе бегьулареб жого букIунаро. Масала: цIулакьо, ананас, цIикIва, гени, лъолъол хьон, лимон, гьоцIо, хIеккараб гьоло, баккараб пурчIина, белъараб хоно ва гьелда релъараб цойгидабги.",
        "Амма, совет хIукуматалъул заманаялъго рукIарал чагIазе чехенбеле гьабулеб бугони, гьадаб дун чIараб бакIалда лъалхъани, беццараб букIуна. Доб заманалъул гIадамал бетIер бекун чIола жидеца буржуязул квен кваналарилан, ананасалъул махI чIвани. Воре.",
        "Кванарал кьаралъаги, кьурал бечелъаги, гьабулеб данде билъаги, баркат лъеги. Кинаб жогIаги нужер чехенбеле букIарабали почалда цо кагъатгIаги битIизеги кIочонге, суратни нужеца киса гурин бачIунеб…",
        "P.S. Дие тIидул карщгиха бокьулеб.",
        "Къалам, дуца щуре щакъиялдехун",
        "Архимедги, Вальтер Скоттги, ГIабасилавги",
        "«…Гьеб заманаялда цIакъго вахIшияб гIадат букIана гIурусазги муридазги хIалтIизабулеб – чIварасул бетIер къотIулеб. БутIрул къотIизеян муридзаби лъугьиндал, биччачIо Ахъбердилас. Гьеб биччачIолъи гIечIелъубе, тIадкъайгун къвакIарал муридзабазул хассаб къукъа битIана гьеб гIагардегIан бугеб хъалаялде, квезеги ккун, балъго кашиш вачун рачIаян. РачIана гьел гьевги вухьун вачун, гьесул кIалдибе, ахIдечIого вукIине, кIудияб квербацIцIги бугIун.",
        "Ахъбердилас гьесда тIасалъугьин гьарана, гьесда бихьизабураб къварилъиялъухъ. Кванагъаназеги гьавун, гьав кашишасда абуна, гIурусазул чIваралщинал, хиристиан диналда данде кколеб куцалъ рукъеян ва кумекги кьуна чамалиго чиясдасан. Гьеб тIубан бахъиндал, къого гъурущ гIарацги хIалтIухъ кьун, долго муридзабиги ритIун, гьев ватарабго бакIалде щвезавуна.",
        "Гьеб иш ккаралдаса гIурус абицерзабазги гьукъана гьеб вахIшияб гIадат гьабизе, гьал муридзабазги тIокIаб гьабичIо. ЧIварал чагIи чIвавухъе рукъулел рукIана. Муридзабаз гьезие хассал хабзалцин чIезарулел рукIана».",
        "Дагъистаналъул халкъияв шагIир ГIабасил МахIамадил «Хунзахъа Ахъбердилав» абураб тарихияб къисаялдаса мухъал ккола гьал. ГIабасиласул цIияб тIехь цIалидал, «Дагъистаналъул халкъияв хъвадарухъан» абураб цIаралъе гьев мустахIикъав вукIин якъинлъула. «Дагъистаналъул халкъияв драматург» абураб цIар жеги ургъун гьечIо. Гьебги цIакъ рекъелаан ГIабасиласда.",
        "Араб арбагI къоялъ, 2012 соналъул 11 июлалда, Хунзахъ ва ЛъагIилухъ кIодо гьабуна ГIабасил МахIамадица 80 сон тIубай. Гьеб байрам араб куц бицина газет-журналазда, бихьизабила телевидениялъ, къватIибе кьела радиоялъ. Бокьун буго гьаб колонкаялда ГIабасиласул асараз диего гьабураб асаралъул бакка-бахъи гьабизе.",
        "Пушкинил хIакъалъулъ Твардовскияс абун буго гьев нилъер гIумрудулъе лъимерлъудаго вачIунин ва тIокIалъ гьес нилъ рехун толарилан. Гьадинаб буго кIудиял хъвадарухъабазул къисмат. Миллионал лъимал куцала Пушкинил маргьабаз, гьезул сюжетазда лъурал мультфильмаз. МагIаруласда ГIабасилавги лъимерлъудаго лъала. ГьабсагIатги ракIалда буго «Букваралда» бахъараб бацIил тIанчIил ва бисил тIанчIил бицараб МахIамадил кечI. ГIисинаб гIелалъе хъварал кучIдул, харбилаби гIезегIан руго ГIабасиласул. Гьезда рекъонги лъезе бегьула мультфильмал.",
        "Гьаб колонка хъвалелде хъирщардана анцIилъа арал дирго дневниказул даптаразулъ. ГIабасиласулгун рукIарал дандчIваязул мухIканго хъван буго гьениб. Къого сон барав чи щун вуго дун тIоцеве гьесухъе – 2001 соналъул 13 январалда. Дирго хъвара-тараб жоги гьоркьоб лъуна доб къоялъ. ГIемерал дарсал кьуна ГIабасилас дие. Доб дандчIваялда ГIабасилас дие сайгъат гьабуна жиндирго бищунго машгьураб тIехь – «Рокьул таватурал».",
        "ХIакъикъаталдаги хIикматал асарал руго гьел. Гьел асарал ккола тарихиялги, психологиялги, рукIа-рахъиналъулги, хъизан-рукъалъулги, рокьулги асарал. Литературоведениялъ цIех-рех гьабурал таманал жанрал жанире рачуна гьел трагедияз. МагIарул мацIги буго гьениб, гьекъон хIалхIолареб мугIрул ицц гIадаб.",
        "Тарихиял романазе кьучI лъурав Вальтер Скоттица асарал хъвалаан англосаксазул некIсияб минаялъур. ГIабасиласдаги даим цадахъ букIана ва буго магIарул рухI, нилъер маданият. ЛъагIилухъ бугеб гьесул музеялде жанире руссун руго гIумруялъ хъвадарухъанас данде гьарурал магIаруллъиялъул нугIзалги, гIаламаталги, хазинабиги.",
        "Жакъа гIемер бицине кколеб буго нилъер халкъ бикь-бикьичIого, цолъун, гъункун, цили-буцур гIадин букIине хIажат бугилан. Гьеб масъала цебе лъей цо-цояз жидеего реклама гьабиялде сверизабулеб буго. Гьел рияъчагIазул пишабаздаса азарцIул цIикIкIун кIварги магIнаги буго ГIабасиласул ва гьесул асаразул нилъер халкъ цолъизабиялъеги. ЦIунтIаги, ЦIумадаги, Болъихъги сонал тIамуна ГIабасилас. Гьел жамагIатазул тарихги жакъасеб къоги буго МахIамадил асаразулъ. Гьел росабазул гIадамазе цIакъго хириявги вуго шагIир.",
        "МагIарухъе щвечIев чи магIарул хъвадарухъан вукIунаро. ГIабасилав вуго нусцIул халкъияв шагIир, халкъалда гъорлъ, магIарулазул батIи-батIиял росабалъ гIумру тIамиялъги гьелъул хIасилалда хъварал машгьурал асарал гьесул рукIиналъги. ШагIир жиндирго росулъе тIадвуссиналъулъги буго цо хIикмалъиги кIодолъиги. ГIабасиласул асаралги гIумруги сонал анагIан цIикIкIун ричIчIизе руго магIарулазда.",
        "НекIсияб Грециялъул гIалимчи Архимедица абун буго, квер базе бакI (дандечIей бугеб бакI) балагьейин, жиндица дунял тиризабизе бугилан. Архимедица цIехолеб букIараб жоялде магIарулаз абула мугъ чIвалеб кьуруйилан. Гьединаб бакI буго нилъее магIарул росу. Гьединал кьурабилъун руго нилъее ГIабасилавги гьесул асаралги.",
        "2012 сон",
        "Гьаб хъвай-хъвагIай буго Гъоркьа Бакълухъ мажгиталъул къадалъ лъураб ганчIида. Гьеб букIана мимаралда аскIоб, гьанжейин абуни тIад гьабураб бохьиялъ ганчIида хъвараб жо бахчизабун бугин абуна, амма моцIалъ цере гьенир щведал гьеб гамачI мажгиталъул къеда нилъеда батичIо.",
        "Гьениб хъван буго:",
        "«Мажгит бана 973 (гьеб гьижрияб сон байбихьана 7.08.1565 с.) соналъ».",
        "ГIасиго кополаб, осетиязул драматург Асахмет Айларовас хъвараб, «Кавказалъул робинзонал» спектакль бихьизабуна гьал къояз ЦIадаса ХIамзатил цIаралда бугеб аваразул музыкалиябгун драматикияб театралъ. Гьеб пьеса хъвалаго драматургасе бокьун букIун буго кавказалъул гIадамазе ВатIан бокьулеб куц ва кире кканиги дозулаб босичIого, нилъерабго добаги билълъанхъизабизе лъугьунеб гIамал нилъер букIин бихьизабизе. Гьеб цIакъ лъикI бихьизабунги буго. Амма, авторгицин хадув гIунтIичIеб, жакъа къоялде цIакъ кIвар бугеб суал борхизе бажарун буго спестаклялъул режисер ГIалисултан Батировасда, спектакль Авартеатралда лъолаго.",
        "РикIкIадаб Аляскаялде фольклорияб фестивалалдейилан къватIире рахъарал цо лъабгоял… ригьуна гьелегьараб Африкаялъул чIинкIиллъиялда. Къвалакь ккун пальмабиги, сверун ралъадги, салул цIун кIалалги, лъазего лъалареб бакIги, унтилеб бетIерги… чара хвараб бакIалде ккун ратула нилъер гIолохъаби.",
        "Гьениб гьезда батула гIалхул гIадамазул къавм. ТIоцебе гьез чIвазеги чIван квиналда хIинкъи букIун батани, лъагIел сверилалде нилъеразул махщел гIола гьел жидедего руссинаризе. ГIадамазул гьан квин гIадинал гIадамазда рекъечIел гIамалалги тезарун, саламатал магIарулазда релълъарал чагIи лъугьинарула Бобол къавмалъулал нилъер гIолохъабаз.",
        "Артистазул хIаялъги, байбихьаралдаса лъугIизегIан сценаялда гьелчолеб ралъдацаги, цIакъ кIудияб асар гьабуна спектаклялъухъ ралагьаразе.",
        "Спектакль байбихьаралдаса, гIолохъабаз бицунеб гIурус рагIабигун жубараб магIарул мацIалъухъ гIенеккун, дир щаклъиго букIинчIо гьел шагьаралда гIурал ва гьенисан фестивалалде ритIарал васал рукIиналда. Щибха гьабилеб, шагьаразда адин бугоха аб мацIалъул иш, кутакалда лъикI гьабун буго режисерас гьеб ахIвал-хIалалде кIвар кьейилан тун букIана… Цодагьаб заманалдасан бичIчIана хурулги, хIамилги, бакIаричIого хутIараб тIорщелалъулги ургъел гьабулел, корохъ эбелги цее тIамулел унго-унгоял магIарул росулъа васал гьел рукIин ва гьеб мацIалъул проблема шагьарги тун некIого росабалъе щун букIин нилъеда бихьизабулеб букIин.",
        "Гьанже магIарухъги магIарул чIвараб, гIурус чIвараб, гьолочIвараб гIатI гIадаб мацI бицунеб буго, кигIан квеш букIаниги. Гьабилеб дарманги лъаларо. Лъалезеги ургъелцин гьечIо.",
        "Гьебго жуба-гъубараб мацI малъана ал нилъер гIолохъабаз гIалхул къавмалдаги. Дол пакъирзабини жидеда бацIцIадаб магIарул мацI лъанин рохун ратиларищха, амма нилъеда лъалаха бацIцIадаб магIарул мацIалъул берцинлъиги гугьарги... Жибго кополаб, рекIелгъеялъе балагьилеб гIадаб спектаклялда жаниб режисерас борхун буго кIвар бугеб суал.",
        "КигIан санагIат гьечIеб бакIалде гьав лъабавго гIоркьилав чанцIулго кканиги, ахиралде кинабго лъикI ккана. Дол аборигеназда магIарул мацIалда релълъараб жоги лъана, магIарул кьурди-кечIги малъана, гIадамазул гьан квине бегьулареблъиги бичIчIизабуна, дозул ханасда гурхIун рухIгIан лъабасего йокьун йикьарай Пиятницалдасацин инкар гьабуна хIалчIахъадаз. ЛъагIалидасан, талихIалъ, гамаги бачIун, рокъоре инецин рес щвана. Амма, ресги букIаралъул, гьадав Бобол къавмалда бацIцIадаб магIарул мацI малъун букIарабаниян ракI хун бугоха хадуб.",
        "Щиб лъалеб, анир ругезда тIубан мацI къочон тейгун, нилъер фестивалалде рачIарал африкаялъул вакилзабаз цIидасан малъизеги бегьулаан нилъеда нилъерго мацI. Щиб лъалеб…",
        "ЦIали-къалиялъул цIалиги лъугIун,Къали хутIун буго хайирго гьечIеб,Лъай-май босулеца лъайги жибго тун,Майгун цадахъ бичун босула диплом.",
        "Ххвел-кIеч гьабулеца ххвелцин жибго тун,КIечалда къокълъизе гьабула хIалтIи,Иман-яхI бугезцин иманги реххун,ЯхI гьабун хIехьола гьаб хIалихьалъи.",
        "Дунял-гIаламалъул, дунялги биххун,ГIалам данделъила гIарасаталда,ГIамал-хасиятал цереги рахъун,Хасият жибго тун, цIала гIамалал.",
        "Огь, нилъ дуниялалъ гуккун толел куц,ЧIилди-гъилдиялде руссине гьарун,Я гьаб чIилдиялъул, я гъилдиялъул,Гъаримал нилъее щолареб пайда.",
        "Пайда-хайиралъе,ахираталъе,Нилъ кинго толаро напсалъ хIалтIизе,ХIалимав БетIергьан гурхIичIонани,БетIер гьечIел хIатIал рукIун руго нилъ.",
        "Дагъистан",
        "Гуро, гьитIинаб гьечIо, гьудулзаби, Дагъистан,",
        "Гьелъул борхалъиялде ваха гьедин абулев.",
        "Ахал тIогьода руго, тIогьал гIаздада руго,",
        "ГIатIидаб Каспиялда гуми лъедолел руго.",
        "ТIадегIанаб,",
        "ТIадегIанаб, гIагараб,",
        "МагIарулазул улка,",
        "Аваданаб Дагъистан.",
        "Йохъ, цо миллион гуро дагъистаниял ругел,",
        "Дунялалда гIагарлъи гIунги тIокI буго нилъер!",
        "МугIрул тIокIкIарал иццахъ океан зигардула,",
        "Аваразул васазухъ ясал чанги угьдула.",
        "Гуро гIамал кIудияб гIадамазул ватIан гьаб,",
        "Амма бетIер даличIо Дагъистаналъ лъиего.",
        "Гьелъул ччорбалъ беролеб буго цIакъ машгьураб би,",
        "Гьелъул каранлъ кьабгIелеб буго цIакъ кьварараб ракI.",
        "* * *",
        "Рорхатал цIвабзазде, сухъмахъал гьарун,",
        "Гьенире ракетал роржаян абе.",
        "Бищун тIадегIанал гIагарал цIваби",
        "ГIадамазухъе щвей буго дир мурад.",
        "1959",
        "ГIахьвахъ",
        "Муса МухIамадовасе",
        "Вилълъа дунгун цадахъ гIахьвалазухъе,",
        "ГIолохъанго ругищ нилъгоян лъаэе.",
        "Рилълъа ТIад Магъилъе тIаргъал реххизе,",
        "Рохелалъ гьоболлъухъ риччалиш нилъан.",
        "… Дида рекIелъ буго рикIкIадисеб их,",
        "МаркIачIуда росдахъ балагъараб моцI.",
        "Гьелдаса балъго ниж, г1анч!ал г1олилал",
        "ГIахьвахъ цо ригьалъул рагьдухъе щвана.",
        "Рагьун буго гордо, гордухъ йиго яс,",
        "Ясалъ кечI ахIулеб буго хIайранго.",
        "Зобалъул цIвабзазде, харил тIегьалде,",
        "Хурив данде ккарав цо гIолиласде…",
        "Керен гIеккана дир гьелъухъ гIенеккун…",
        "Г1ахьвалаз жидерго цIахIилал тIаргъал",
        "«ТIаса вище, ясай, бокьарав васин»",
        "Иргадал рехана гордухъа жанир.",
        "Дицаги, гьоболас, гьеб гIадат цIунун,",
        "ГIолилай ясалде салам гьабуна.",
        "Дирги, шапка тIагъур щурун ккун, маян,",
        "ГьитIинаб гордухъе хьуризабуна.",
        "Гьоркьоб мех иналде цIахIилал тIаргъал",
        "ЦIорол гордазухъан рехун рачIана.",
        "Дир щурун бекараб шапка тIагъурги,",
        "ХIорихъан къверкъ гIадин, къватIиб кIанцIана.",
        "Къварилъарав дида ясалъ абуна:",
        "Вас, мун гьитIин вугин, цIакъ хекко кканин,",
        "Хадуб михъ баккигун вакке гьаниван,",
        "Гьеб дурго тIагъургун, гьеб дурго ракIгун.",
        "Дида рекIелъ буго, нижер васазул",
        "ЦохIо бетIералъе тIагъур батичIо. —",
        "ТалихIав гIолихъан, михъалги кьурун,",
        "Кьинч гIадин харана къадахъа тIаде.",
        "Гьев жанив лъугьингун, хал гьабе, ясалъ",
        "ХантIан къана гордал бакъ баккизегIан…",
        "Гьоркьор сонал ана: сапарал, рагъал,",
        "Ралъадал, шагьарал… щвана ГIахьвахъе.",
        "МоцI балагьун буго гьадабго росдахъ,",
        "Ясалъул кечI буго гьадабго гордухъ.",
        "Гордухъе гIолилаз рехула тIаргъал,",
        "Дицаги рехана дирго шляпа.",
        "Цогидав харула къадахъа тIаде,",
        "Къварилъарав дида абула ясалъ:",
        "Мун кватIун кканилан, хъахIлъулев вугин,",
        "Борхатаб магIарде гIазу бан бугин…",
        "ХъахIилаб зодихъан бортун ана цIва. —",
        "Кибе бортараб мун, дир гIолохъанлъи!",
        "Я хекко ватула, я кватIун ккола,—",
        "Кивего ккечIо дун цо цIараб гIужда.",
        "1959",
        "* * *",
        "Рагъдаса солдатал руссаян абе,",
        "Сукнодал шинелал дагь рукъе абе,",
        "Амма дир мухъал, нуж, гIорхъабазда чIа,",
        "ЧIухIарал асараз окопал тоге.",
        "Нилъер улкаялда рагIи абуни,",
        "АнцIго рагIи абе мацIихъабазде.",
        "Абе цIакъ мухIканго, бухIилеб куцалъ,",
        "Каранзул рекIеда хIунсилеб куцалъ.",
        "Абе гIаламалда рагIилеб куцалъ,",
        "ГIужилго, бегIерго, багIаризабун.",
        "Абе, ма босеян, гьерсихъабазда,",
        "Гьез жодорго килщал хIанчIилеб куцалъ.",
        "Кьураб квер хIанчIизе хIадур ратулел",
        "ХIалихьатал гьезда бихье букъун зар…",
        "Рагъдаса солдатал руссананиги,",
        "Солдатасул шинель бахъуге, дир кечI.",
        "Авар мацI",
        "Нолъ макьилъ вихьана, кьалда лъукъ-лъукъун,",
        "Кьурда квер, чIван унев, бида вецIцIун, дун;",
        "Кьуруги батIалъун, цеве унаго,",
        "Цо лъарал рагIалда гIодов кколев дун.",
        "Лъар чваххулеб буго чабхил кIкIалахъан,",
        "Лъим кIанцIулеб буго ганчIазда тIасан;",
        "ТIарамагъадисеб къвал балеб буго,",
        "Къо лъикIилан, дица согIаб ракьалда.",
        "Дида лъалеб гьечIо лъил ракь гьабали,",
        "РагIуларо цо сас сверухълъиялда.",
        "ГIицIго борхалъуда цIумал ахIдола,",
        "ГIицIго ахалъуда чундул угьдула.",
        "Гьедин холев вуго, хадур гIодизе",
        "Я гIагарлъи гуро, я гьудул гуро.",
        "Берал къанщулелъул, тIаде къулизе",
        "Я йокьулей гьечIо, я чIужу гьечIо.",
        "Гьале, гьеб мехалда, борхалъудасан",
        "Нухлулазул гьаракь рагIана дида.",
        "Гьез бицунеб буго ах, хур, хералъул,",
        "Исана букIинеб магIишаталъул.",
        "Кьерхен-роцIцIеналъул, боцIи-панзалъул,",
        "Пуланав ХIасанил сихIирлъиялъул…",
        "Гьел кIалъалел руго нилъер гIадатаб,",
        "ГIагараб, бацIцIадаб магIарул мацIалъ.",
        "...Дир магIу бачIана бадиса къватIиб,",
        "Къана данде цаби, вахъана тIаде.",
        "Аваразул калам, гьелъул камиллъи!",
        "Кинабго черхалда лъикIлъана ругънал.",
        "Лъаларо, МухIамад, цогиязул иш,",
        "Амма дица дирго рахъалъ абила:",
        "Метер магIарул мацI хвезе батани,",
        "Хваги дун жакъаго, жаниб ракI кьвагьун.",
        "Щай дие къваригIун бугеб Дагъистан,",
        "Дир гьаракь бахъани дир лъималахъа?",
        "Щай дий магIаруллъи магIарул чагIаз",
        "Чияр мацI бицунеб жидерго гъасда?",
        "Щай дие гьал мугIрул, гIурул рагIалда",
        "ГIагараб магIарул кечI рагIичIони?",
        "Камилаб гьаракьалъ нилъер кьерилаз",
        "Кьурул рагIалда чIун, гьеб ахIулеб куц!",
        "Дун кIудияб пикру гьитIин гьабизе",
        "ГьитIинаб рукIнисан кIалъалев гуро,",
        "Ва пачалихъазул Ассамблеялда",
        "Авар мацIалъе бакI гьарулев гуро.",
        "Амма гьал кьурабалъ улкаялъ рарал",
        "Мактабазда гьеб мацI малъизе ккела.",
        "Гьеб рекъараб буго нилъер халкъалда,",
        "Черхалда борчараб рачел кинигин.",
        "Гьеб мацIалъ панаяб кечI ахIулаго,",
        "Киниги гьулакги кIикIана нилъер.",
        "Гьаб мацIалъ рокъоса унеб мехалда,",
        "Нух битIагийилан абуна улбуз.",
        "Гьанже, нухалги тун, рокъоре щвейгун,",
        "Щиб, цоги мацIалъищ нилъ гаргадилел?",
        "Дун магIарулазе, гьедин батани,",
        "Бищун ахирияв поэтиш кколев?",
        "МахIмудил пасихIлъи, гьасул хIасралъи,",
        "Бидулъ къаламги ччун, гьарурал кучIдул,",
        "Гьел, нилъер магIарул мацIалъ кинигин,",
        "Киданиги дида ричIчIизе гьечIо.",
        "Бокьула, МухIамад, дие гьаб дунял,",
        "Дунялалда бищун гьаб нилъер улка!",
        "Дица кIвараб куцалъ кинабго рахъалъ",
        "КучIдулъ гьеб ахIана, жеги ахIила.",
        "Ваамма батIаго цоги рокьиялъ",
        "Бокьула гIураб ракь, магIарул тIалъи.",
        "Лъаларо кивехун дун хвелевали,",
        "Амма хоб бокьила гьаниб букIине.",
        "Щиб лъалеб, хабада цересан унел",
        "Цо-цо нухлулаца, дир хIисаб гьабун,",
        "Гьав нилъер Х1амзатил Расул вугилан,",
        "ХIасратаб магIарул мацIалъ абилеб.",
        "1959",
        "ГьитIинай Шагьриде",
        "Мун щайзе гIодулей, мун щай гIодулей,",
        "ГIумру жеги лъачIеб гьитIинаб лъимер?",
        "Дурни эбел йиго, эменги вуго,",
        "Дур киниде къулун киналго руго.",
        "Дир эбел камуна, дир эмен хвана,",
        "Лъица бесдаласде васин ахIилеб?",
        "Гьаб гIумру лъарав дун ккола гIодизе,",
        "Мун щайзе гIодулей, мун щай гIодулей?",
        "Мун рекIкIалъ кIвекIичIо, дулъ жахIта гьечIо",
        "Жеги мун гьерсаца пашман гьайичIо.",
        "Мун кодой ккун гIадин, рокьиялъ цIурал",
        "Ракьалда панаял кучIдул ахIичIо.",
        "Дидани бихьана тушбабазул ццин,",
        "Цинги гьудулзабаз гьабун тараб рекIкI.",
        "Гьаб ракI лъукъарав дун ккола гIодизе,",
        "Мун щайзе гIодулей, мун щай гIодулей?",
        "Дуда рагъ бихьичIо, ругънал ссудичIо,",
        "Жеги би тIинкIичIелъ тIолеб магIу щиб?",
        "Къо саламин абун бачIуна духъе,",
        "Сордо лъикIан абун уна гьеб нахъе.",
        "Дир бахIарал вацал рагъда хутIана,",
        "БухIулеб гьаб тIалъи дида бихьана.",
        "Балагьал лъарав дун гIодизе ккела,",
        "Кинан мун гIодулей, щай мун гIодулей?",
        "Дие жаваб кьуна гьитIинай ясалъ,",
        "Гьелъул мацI бичIчIана щаяли дида,",
        "Гьелъ абуна: мунин, гьеб кинабго лъан,",
        "КучIдул хъвалев вугин, чIагого вугин.",
        "«Дица гьеб чIаголъи кинан гьабилеб,",
        "Гьадинаб хIинкъараб дуниялалда?",
        "Гьелъ гIодулей йиго, гIодулей йиго,",
        "Мун щайзе гIодулев — дида лъаларо».",
        "ВатIаналде",
        "1",
        "Цебе бичIчIулароан,",
        "Гьанже бичIчIулеб буго:",
        "ХIанчIазул кочIол магIна,",
        "Перевод гьечIониги;",
        "Хаслихъе гъол югалде",
        "Щай къваридго роржунел,",
        "Къункъраби ахIдолел куц,—",
        "Керен бухIулеб буго.",
        "Цебе бичIчIулароан,",
        "Гьанже бичIчIулеб буго:",
        "ГъотIодаса тIуралго",
        "ТIамхал щайзе ракъвалел;",
        "Кьурдаса тIураб мехалъ,",
        "ТIалу щайзе угьдулеб;",
        "ТIалабалъ нух къосингун,",
        "РитIучI щай къварилъулеб.",
        "Цебе бичIчIулароан,",
        "Гьанже бичIчIулеб буго:",
        "Сонал анагIан гIадан",
        "ГIодове щай далулев;",
        "Дудаса рикIкIалъигун,",
        "КъватIиве ккараб мехалъ,",
        "Къваридаб щай букIунеб",
        "ШигIру, пикру, балагьи…",
        "Огь, ВатIан!",
        "2",
        "Дун дур цIурмазда гъорлъ цо цIумур вуго,",
        "Дур цIар зваргъолеб куц каранда жаниб.",
        "ГьечIо дие гьаракь гьадин бокьулеб, —",
        "Гьеб гьаракь къотIани, дун къаникь вуго.",
        "Дун дур цIумазда гьорлъ цо цIумлъун вуго,",
        "Дур цIар буго дие кIиябго кваркьи.",
        "Воржуна гьороде керенги рагьун,—",
        "Гьел куркьбал къотIани, дун къаникь вуго.",
        "Дун дур ярагъалъулъ, къваригIинегIан,",
        "Дуца къеда бараб цо ханжар вуго.",
        "Къо ккараб мехалда, лъазабе дида,",
        "Лъалиниса вахъун, паркъезе вуго.",
        "Хонжрол тIагъиялда тIад хъвараб дур цIар",
        "ЦIунизе вахъина дун гIорхъабазде.",
        "ГIагараб яргъида кьаву чIванани, —",
        "Дун чIагоялъ гьечIо, дун къаникь вуго.",
        "Дица дур каранда бан буго сабаб,",
        "Сарин буго гьениб дуде гьабураб.",
        "ГьечIо гьаб гIадинаб гIагараб сарин, —",
        "Нагагь гьеб къотIани, дун къаникь вуго.",
        "Дур сухъмахъалъан ун, дунялги сверун,",
        "Духъе вуссуна дун, дур васалъ цояв.",
        "Цо нухалъ кьураби, кьунсрулги рукIкIун,",
        "Дихъ балагьанани, — дун къаникь вуго.",
        "3",
        "Щиб жо кIутIбуз шурулеб,",
        "Щиб жо бераз абулеб,",
        "Бадиб цIадул гаразулъ",
        "Щиб жо кенчIолеб бугеб,",
        "Бадиб магIил гаразулъ",
        "Щиб жо угьдилеб бугеб?",
        "Пашмакъазул къуцIи щиб,",
        "Гьаказул къир-къири щиб, —",
        "Лъалезда бичIчIулареб",
        "Лъаларезда бицун щай?",
        "Щай чундулгин хIайванал",
        "ХIинкъун ахIдарал сардилъ?",
        "Сон кисан гьезда лъараб",
        "Жакъа ракь багъарулеб?",
        "Дунял гъугъалеб мехалъ,",
        "Пири пирхулеб мехалъ,",
        "ГIенеккарал гьурмазда",
        "Пашманго щиб хъван бугеб?",
        "ХъахIал накIкIал рихьула",
        "РикIкIалъулел къваридго,",
        "Къо лъикIилан сардида",
        "Сапаралъ ана гуми.",
        "Дунги вуго рикIкIада,",
        "Огь, бухIараб гьаб хIасрат,—",
        "БихьичIезда лъаларей,",
        "Лъалезда бичIчIулареб!",
        "4",
        "Жеги мацI лъалареб лъимаца гIадин,",
        "Дица цо батIаго, бутIа-бутIа ккун,",
        "Щурула, абула, угьула дур цIар, —",
        "Цин Дагъан, цингиги Дагъистанилан.",
        "Гьединан букIуна, дагьа-дагьаб ккун,",
        "Квер къотIунгутIизе бахъулеб ханжар.",
        "Ялъуни хIасратаб кочIое бакъан",
        "Рекъон ккезегIан цин кIутIулеб жергьен.",
        "КIудиял, гьитIинал улкаби рукIа,",
        "Амма гьанжелъагIан дида гьамаро;",
        "Гьиндустанги мунги - кинаб кIудияб,",
        "Парижги Гъунибги - кинаб гьайбатаб.",
        "Дица борцунаро берцинлъи верстаз,",
        "Дица цIадирабаз цIаларо хIасрат.",
        "КIудияб ракь гьечIо, рокьи гурони,",
        "КIудияб бакI гьечIо, ракI гуронани.",
        "Дир тIалъи, тIубан мун бихьичIониги,",
        "Цо гьитIинаб бутIа, гьебцин гIола дий.",
        "Биччанте рогьалилъ макьилъ бихьизе",
        "Я гIагараб росу, я росдал сухъмахъ.",
        "Биччанте бихьизе магIарул иццухъ",
        "Партал чурулей яс, чу гьекъолев вас.",
        "Жегиги къачIачIеб къиматаб алмаз,—",
        "КъотIила дуца цIер чанги гордазе.",
        "1967",
        "ПатIимат",
        "Мун ячIана гьитIинай",
        "Гьобол дуниялалде,",
        "Данде къана эбелалъ:",
        "ПатIимат, ПатIиматин.",
        "Гьулаказул гьулчиги,",
        "Чвахулеб лъарал кечIги,",
        "КинабгIаги рагъи-тIох:",
        "ПатIимат, ПатIиматин.",
        "Гьоркьоб замана ана,",
        "Дуца гъалал кьурана,",
        "Дур гордухъ дун гьардана:",
        "ПатIимат, ПатIиматин.",
        "Дица дунял сверана,",
        "РекIел дандерижиял",
        "Дида цадахъ ахIдана:",
        "ПатIимат, ПатIиматин.",
        "ГIолел руго, ПатIимат,",
        "Нилъер гьитIинал тIанчIи,",
        "Гьезие гвангъулеб бакъ:",
        "ПатIимат, ПатIиматин.",
        "ТIелхаз рахчулел берал,",
        "Бераз рорхулел тIелхал,",
        "ТIолго дуниял даим:",
        "ПатIимат, ПатIиматин.",
        "* * *",
        "АнцIила микьида дир хиял ккарай,",
        "Дун хадув лъугьарай, кодой щвечIей яс,",
        "Кин гьабсагIаталда мун йигей, бице?!",
        "Дида мун кIоченчIо, дун кIочон танищ?",
        "АнцIила микьида диде къасд ккарай,",
        "Къисмат хисун ккарай мугIрул гIолилай,",
        "Кин гьабсагIаталда мун йигей, бице?!",
        "Дида мун кIоченчIо, дун кIочон танищ?",
        "Дун лъадигун вуго, лъималгун вуго,",
        "Нужерги нужерго буго хъизан-рукъ,",
        "Ва амма анцIила микьабилеб их",
        "Дуда кIочон танищ? Дида кIоченчIо.",
        "КIочон тана чанги цебехун ккараб,",
        "КIочон тана чанги хадуб букIараб,",
        "Амма кIочонаро рокьул байбихьи,",
        "АнцIила микьида тIоцебе ккараб.",
        "Кьунсрул",
        "Дур надал байданалда",
        "ЦIакъ къваридаб кIиго хIор,",
        "Эрменияз Севан кье,",
        "Кьеларо гьелъухъги гьел.",
        "ХIоразул тIаралъуда",
        "Рас чIегIераб кIиго цер,",
        "Цоцаде рачIги рехун,",
        "Регун руго гIумруялъ.",
        "Гьел, чIагоял чIвараб ххвел",
        "Гьабун руго, сихIирал,",
        "Сверухъ женжелев вугев",
        "Чанахъан — дун гуккизе.",
        "ХIаразда бугеб гьава,",
        "Гьезда лъала, бичIчIула,",
        "Яхъая цо кьурдизе,",
        "Кьижун гьечIо гьел чундул.",
        "Гьел цо кьуркьудулел куц,",
        "Гьел цо кIичIардулел куц,",
        "Нагагь дур ц, цин бахъани,",
        "Цо гьел рукIкIун унеб куц.",
        "Гьезул ишанаца дун",
        "АхIаравщинав духъе:",
        "Аян дун витIулеб куц,",
        "Цо рас багьаричIого.",
        "Чанги сихIирал цурдул",
        "Руго дуниялалда;",
        "ГьаздагIан лъикIаб хъулухъ",
        "Лъиданиги батичIо.",
        "ГъутIбузда бусен лъурал",
        "ХIанчIазул жахIта ккела, —",
        "Гьаз бусен лъураб гIадаб",
        "СанагIатаб бакI гьечIо.",
        "Дица гьазул мурадал",
        "Даим тIуразарула,",
        "ТIубараб мурадалде",
        "Дунго щвечIонаниги.",
        "Дуца гьал къачIалелъул",
        "Дир назму разилъула,",
        "Дур хIоразухъ балагьун,",
        "Гьезий баркала кьола.",
        "Баркала, цурдул, нужей,",
        "Дир хIорал цIунаралъухъ,",
        "ХIабургъине течIого,",
        "РацIцIад гьел хьихьаралъухъ.",
        "Гьеб хIорил лъим гьекъезе",
        "Цо-цо дун вачIаравго,",
        "ВихьичIеб ххвелги гьабун,",
        "Хварал жаллъун чIаралъухъ.",
        "Нилъер цIарал",
        "Нилъер кIиязулго цо-цо цIар буго,",
        "ЦIунизе умумуз нилъее кьураб.",
        "Дуе кьуна зодой цIвабзахъ балагьун,",
        "Дие — цIа бакарал нухахъ балагьун.",
        "Хадуб гьаб гIумруялъ гIадамаз кьурал",
        "ГIемер цIарал руго батIи-батIиял:",
        "Гъалал кьурулелъул дуй кьурал руго,",
        "Чу кьололеб мехалъ, дий кьурал руго.",
        "Мун дандчIваралдаса гьал гIадамаца",
        "ГIащикъилан абун лъуна дида цIар.",
        "Дун гIащикъ ватани, гIищкъу мун йиго,",
        "ГIащикъзаби уна, гIищкъу хутIула.",
        "Дица дуе кучIдул щурулеб мехалъ,",
        "ШагIирилан абун абуна дида.",
        "Дун шагIир ватани, шигIру мун йиго,",
        "ШагIирзаби уна, шигIру хутIула.",
        "Нилъей чанги цIарал щвана гIумруялъ,",
        "ГIадатги, гIамалги, хьвадиги бихьун.",
        "Дуца дие кьуна киналго цIарал,",
        "Дица дуе кьуна киналго цIарал.",
        "Рокьиялъе киналго",
        "Ригьал мутIигIал руго.",
        "А. С. Пушкин.",
        "Дун цIидасан гьанже",
        "Дун цIидасан гьанже поэт лъугьана —",
        "ГьитIинав вукIана, нужеда лъала.",
        "КIудияб чIаголъи гьечIонаниги,",
        "Гьунар дилъ букIана рекIкI-макру гьечIеб.",
        "Хадув дун вачана гучаб чваххиялъ,",
        "Цин ваккун, цин тIерхьун, рохьоб чан гIадин.",
        "Цояца квер кьуна карачалабалъ,",
        "Цояз гъорлъе цIана гъанкъилин абун.",
        "Гьанже дун гIун вуго, гIорулъа къватIив",
        "ГIодой къуличйого вачIунев вуго.",
        "Доба-гьаниб тункун ругънал щваниги,",
        "Дун тарулев гьечIо, дун чIаго вуго.",
        "Хун гьечIо дилъ жеги некIсияб рокьи,",
        "НекIоялде тIаде жегиги буго.",
        "Гьеб рокьуда рекъон гьаракь гьабуни,",
        "ГьакIкIан кIалгун дунял хутIизе буго.",
        "Гьеб гьаракь дир гьечIо. Дун — лъукъараб чан,",
        "Чанги тIухьи буго дир кереналда.",
        "Амма данд къан руго дир цабзаз кIутIби,",
        "Дихъе квер бегьуге, дунго вилълъина.",
        "Дун — цIидасан гьанже ццидалав гIащикъ:",
        "ГIуцIун буго дица дир рокьул улка.",
        "Полпилаб чваххидалъ дун гъорлъе цIалел",
        "Дица, гъванщаги ккун, тункила цоцалъ.",
        "ЦIадастан",
        "Дир бусен, дир гъансито,",
        "Дир хIасраталъул рогьел,",
        "ТIоцебе дий ахIараб",
        "Ихдалил кочIол гьулак.",
        "Буго мун, ЦIада росу,",
        "Нусго цIараки гьечIеб,",
        "Дур панаяб цIагун дун",
        "Дунялалда тирана.",
        "Чваххана цIад, бана цIер —",
        "ЦIорочIо, квачачIо дун.",
        "Дур кунчIиялъ цIунана",
        "Киналго полюсазда.",
        "Биччай, нилъер миллат, мацI",
        "Лъалеб батичIониги.",
        "Лъалеб асар батана",
        "Нусго улкаялда гьеб.",
        "Дир хIасраталъул вацал,",
        "Цо бакIалда ратичIел,",
        "Цо ракIалъул руго гьел, —",
        "РекIелъ щиб жо гьунареб?",
        "Гьел рихьун дида лъана,",
        "Дунял цIун буго ЦIада:",
        "Нусго цIараки гуро,",
        "Нусго миллион буго.",
        "Дир бусен, дир гъансито,",
        "Дир хIасраталъул рогьел,",
        "ТIоцебе дий чваххараб",
        "Иххалъул иццул бетIер…",
        "Гьанже мун гIатIилъана,",
        "ГIащикъзабазул улка…",
        "Дица гьалда цIар лъуна",
        "ЦIадастанилан абун.",
        "Къо гьeчIо",
        "Вас гьавичIеб къо гьечIо,",
        "КечI гьабичIеб къо гьечIо,",
        "ЦIад балареб къо гьечIо,",
        "Бакъ щолареб къо гьечIо.",
        "ГьечIо къо рокьи ккечIеб,",
        "Йокьулелда къвал бачIеб,",
        "Къого миллион соналъ",
        "Дир гIищкъул улкаялда.",
        "Нилъер къоял, нилъер къоял,",
        "Бакъулалгин цIадалал,",
        "Рокьи гьечIел чагIазе",
        "Гьадинго арал руго.",
        "ГIазу бачIеб къо гьечIо,",
        "МагIу тIечIеб къо гьечIо,",
        "Ццин бахъинчIеб къо гьечIо",
        "КIудияб дунялалда.",
        "Гьаниб ццин гьукъун буго,",
        "Гьересидуй бакI гьечIо.",
        "Цо гIищкъу, гIищкъу, гIищкъу, —",
        "ГIумру ЦIадастаналда.",
        "Нилъер къоял, нилъер къоял,",
        "Бакъулалгин цIадалал,",
        "Рокьи гьечIел чагIазе",
        "Гьадинго арал руго.",
        "ГьечIо къо къварилъичIеб,",
        "ГьечIо къо рохел гьечIеб,",
        "ГьечIо, гьечIо, гьечIо къо",
        "Гьудулалда данд чIвачIеб.",
        "БитIахъе росу бакьулъ",
        "ЦIада гьавунаниги.",
        "ЦIадастаналдаса чи",
        "Гуро рокьи гьечIев чи.",
        "Нилъер къоял, нилъер къоял,",
        "Бакъулалгин цIадалал,",
        "Рокьи гьечIел чагIазе",
        "Гьадинго арал руго.",
        "ЦIадастаналдаса гIадатав чи",
        "— Мун щив?",
        "— Расул ХIамзатов.",
        "— Киса?",
        "— ЦIада росулъа.",
        "— Дур хъулухъгин хIалтIи щиб?",
        "— ХIасраталъул шагIир дун.",
        "— Дур миллат, мацI, цIар, улка?",
        "— ЦIадастан, рокьи, рокьи.",
        "— ЦIаларав кив, гIелму щиб?",
        "— ГIищкъул академия.",
        "— Гьудулзаби, гIагарлъи?",
        "— Киналго гIищкъу ккарал.",
        "— Судалде гъоркье кканищ?",
        "— Рокьул судалде ккана.",
        "— Рагъда гъорлъ гIахьаллъанищ?",
        "— ГIумруялъ гьенив вуго.",
        "— Дур тушман щив?",
        "— Ццин буго.",
        "— Цоги?",
        "— Гьересигун мацI.",
        "Гьез кидаго лъукъана",
        "Каранлъ жаниб гьинал ракI.",
        "— Мун асирлъун вукIанищ?",
        "— Рокьул асирлъун вуго.",
        "— Дуе рокьулел кучIдул?",
        "— Цо рокьул, рокьул, рокьул.",
        "— Дуе рокьулел харбал?",
        "— Гьадабго ракьул, рокьул.",
        "— Дур хIайранал пикраби?",
        "— Кидаго рокьул, рокьул.",
        "— Дуе щвараб шапакъат?",
        "— Холареб рокьи буго.",
        "— Дур хазина, бечелъи?",
        "— Даимаб рокьи буго.",
        "— Дур борхараб байрахъ щиб?",
        "— Панаяб рокьиялъул.",
        "— Гьелъул кьер?",
        "— Нусабго кьер",
        "Нур къотIун гьабун буго.",
        "— Байрахъалда хъвараб щиб?",
        "— Рокьи ккарал цолъеян.",
        "— Байрахъалда цебе гьа?",
        "— Рокьул улка цIунизе.",
        "— Дур гIумру?",
        "— ГIищкъу буго,",
        "ГIищкъуялъе ригь гьеч!о.",
        "Гьединалщинал руго",
        "ЦIадастаналъул лъимал.",
        "* * *",
        "— Дун гьавураб Дагъистан,",
        "Картаялда — хIанчIил тIинчI,",
        "ХIасраталъул улка, мун",
        "Щиб картаялда бугеб?",
        "— Дун бугеб карта буго",
        "Каранда гьалдолеб ракI,",
        "Гьудулалъулги дурги",
        "ДандчIван кенчIолел берал.",
        "— Дие ирсалъе кьураб",
        "Инсул тIалъи, мун даим",
        "Цо-до континенталда",
        "Цо-цо керен цун буго.",
        "Дие щвараб ЦIадастан,",
        "Щиб бакIалда мун бугеб?",
        "— Рокьул куркьбал гIатIидал,",
        "ГIищкъу гьечIеб бакI гьечIо.",
        "— Дун гIураб ракь, дур гIурхъи",
        "ГIораз мугIруз бикьула,",
        "Рокьул улка, дур гIорхъол",
        "ГIаламат, тIабигIат щиб?",
        "— Рокьи, ракь кинигинан,",
        "Бикьуларо гIорхъабаз;",
        "ГIаламалде щвараб бакъ —",
        "Кибего щущалеб цIад.",
        "— Дир ВатIан дида лъала",
        "Лъидасан кин цIунилеб;",
        "ГIищкъу, дур хъаравул дун,",
        "Дида тIадаб хъулухъ щиб?",
        "— ЦIуне, гIураб ракь гIадин,",
        "Рокьи гьаб дунялалда.",
        "ЦIуне бищун хирияб",
        "Хазина цIогьаздаса.",
        "РоцIцIараб зобги, цIияб гьаваги, гвангъун щвараб бакъги, гIурччинаб сверухълъиги, хIанчIаз ахIулел кучIдулги, керчал рохьалги, тIогьолъ байдабиги, байдабахъ чуялги… Кидадай ниж рачIинаян ялагьун чIарай гьудул ГьитIиноваги…",
        "Нужеца кинаб тIаса бищилеб букIараб..?",
        "Нижецагиха. Амма бащад гьаризе ккана къоял, барщичIого рукIине.",
        "КIиго къоялъул болжалги цIан, гьалмагъ ГIалимирзаевагун ва гьелъул потобергун, рахъана сапаралде.",
        "Доб роцIцIараб зобги, цIияб гьаваги, гвангъун щвараб бакъги, гIурччинаб сверухълъиги, хIанчIаз ахIулел кучIдулги, тIогьолъ росарал байдабигияли бокьараб мугIрул районалда ратиялда щаклъи нижер гьезего гьечIо. Амма гьаб гьидерил мухъалде щвейгун рекIее цо гIажаибаб асар гьабула.",
        "Басриял росаби, некIсиял сиял, мажгитал, нус-нус сонал рарал мигIмараби, бащдал риххарал махщалида гамачI сокIкIарал кIкIамураби, къадал, цIцIвакизегIан умумул тIад кIусарал, гIемерал харбал, лъугьа-бахъинал, балъголъаби жидеда рагIарал годекIанир ганчIал… Замана нусго соналъ нахъеххун кьурараб гIадаб, гIажаибаб асаралъ кверде росула гьенир.",
        "Гьидерил чабаги къан, чалухаб гордеда гъоркьан гIатIласалъул тIажуги баккизабун гурони, къватIире рахъине бегьулиланцин кколаро гьениб. Гьединалго, чIухIараб чахтIида рукъарал гIарцул кIилкIалги паркъезарулаго, тIаде рехун гьинкатан гIадаб тIадгьаб чабагун, гъежда бан гьоцIдерил гIеретIгун Лъахъ росдал иццухъе унел ясал рихьигун, гьабсагIат гьадаб цололъан, хадуб цIан чугун, кьурун михъалгун Хочбар ваккилин ялагьун йикIаго, кинавалиго Паджерол Черокилан тIад хъвараб чIухIараб машинаялда паркъула гьев цевеса.. Дол чуялгиха эркенго байдабазда рекерахъдилел…",
        "Гьеб мехалъ бихьулаха аскIобго бан бугеб бищунго чIухIаралдаса чIухIараб мажгитги, къачIаралдаса къачIарал школалги, кIудиялдаса кIудиял рукъзалги, гъоркь рекIун ругел машинабиги, антенабигун тарелкабиги, телефоналгун интернетги ва гьелда релълъараб цойгидабги.",
        "КIиго батIияб заман. КIиго батIияб дунял.",
        "Гьалги долги долцоялги асараз кIвекIулел кидаллъагIанха нижги рукIинел, чIагоял чагIилъидал, екерун дица доб дирго гъотIода къвал бана, Зайнабица сурат бахъана, ПатIиматица гьуинаб хабар бицана, Муъминатица хинкIал цере лъуна, киназго гьезда багIаризабуна ва цIидасан цIияб гьава цIазеян къватIире рахъана.",
        "Гьале, алхIам цIалилалде вачIун, довго Хочбарица добго Паджерол Черокидаги рекIинарун ГьентIаса ГIалил ГIайшатил азбаралда рештIинаруна. Вабаааабай, зодоса хIурулгIинзаби рештIун рукIаралани гьей гьедигIан цIакъ йохизе йикIарайищали лъаларо… Гьедин рукIанаха таманаб заманаялъ.",
        "Жиндиего кигIан бокьаниги, гьадаб цадахъ бугеб потобералъ хIалхьиялда толарей Зайнабги, элдаго хадур нижги, гьентIадерил берцинлъабазда дагьалги берцинго нижго рахъизе, рахъана къватIире. Берцинлъиялъ ниж асир гьарун, нижеца берцинлъи асир гьабун, анцIго минут иналде щвана цIидасан ГIайшатихъе…",
        "Щибизе ниж додигIан хехго нахъ руссаралали нужеда щибха лъалеб, дораги рукIинчIел, доб махIги чIвачIел чагIазда… Ммм… ГьоцIо гIадал нисулги мичIчIилги цIурачадазул мааахI! (Эл кин гьарулелали (анцIго минуталде кин гьарулелалиха… къоги хвезабун гьарулел куц дидаги лъала) ГIайшатидаги цIехон цойги нухалъ хъвала).",
        "Нужеда ккун батилаха, тIокIаб иш гьечIогойин ниж рукIаралилан. РукIинчIо. РагIа-ракьанде щун лъазабуна Шамил районалда лъай кьеялъул иш кин бугебали (дица цIакъго тIадчIей гьабулеб букIана авар мацIалъул ахIвал-хIалалда), гIадамазул рукъа-рахъиналъул цIехана, магIишаталъул мониторинг гьабуна, ах-хур, боцIи-панз сияхIалде босана, тIадчагIазул рахъ-рахъалде кинаб бербалагьи бугебали гIинтIамуна… нагагь къваригIаниги жоги…",
        "Ва… ахIана такси. ГIадатияб таксиги таксичигийилан рукIана тунел бугеб бакIалде щвезегIан. Таксичи ватана гIадатияв гурев, кечI хъвалев ва ахIулев таксичи. Амма, кутакалда кIудияб балъголъи букIун бугоха эб. Эдинлъидал лъиданиги бицинаро.",
        "Киназего нухал ритIаги ва рукъалде лъикI рачаги!",
        "Балеб цIадги, цIер тIурал нухалги, авар мацIалъул мугIалимзабазухъе гIедегIун, рогьиналде яхъун Гъизилюрталде нухда дунги… Уъ, гьаб цо тилипунги. ЛъидагIагидай радал вахъун дун ракIалде щварай?... ПатIиматилая...",
        "Йооо, Бахууу, кигIан кIудияб такъсирха, яц, дица гьабун бугеб?",
        "ЩибгIаги ккараб жо?",
        "Щибха, яц, ккелеб, ругел шартIаздаса пайдаги босун, магIарул мацIго лъаларел лъималазда дагьаб-макъаб букIаниги мацI лъалародаян, гьел гаргазарун, гьитIинал сочинениял хъвазарун, рагIаби ракIалда чIезе жал ургъун, предложениял гIуцIцIун кIалъазе тIамун, кIвараб хIалалъ дарсал кьолей, мацIалдеги, миллаталдеги, нилъерго умумуз нахъе тараб маданияталде, адабияталде ва тарихалде лъималазул рокьи базабизеян кIараб яхI бахъун хIалтIилей дун щиб… ЩвартIан жание кIанцIун ячIана завуч. Дур планазда рекъонила жакъа дуца лъималазда жубараб нахъбилълъараб предложение малъизе кколаанила, дуцайилан абуни адабияталъул дарс кьолеб бугила... Жинца гьеб гьединан толарила, гьеб такъсирги гьабун мун нижер ошколалъ хIехьоларила, дуе бокьа-бокьараб гьабулеб бакI гурила аб, жинца директорасдаги абун, тIон гIанасеб вигавор кьезабилила дуе… Нахъе рехичIого тани – эбги дуе кIудияб талихIила… ЛахIги цIаги лъугьинабуна, яц, гьей гIаданалъ жакъа дида тIаде…",
        "Дуца щибиланха абураб?",
        "Щибиланха дица абилеб… дица абуна, авар мацI лъаларел лъималазда жубараб букIаниги, жубазего жубачIеб букIаниги нахъбилълъараб предложение кин, яц, бичIчIизабулеб, цин азда цодагьабгIаги мацI лъан букIине кколарищилан. - Гьезда бичIчIаниги бичIчIичIониги дур иш щиб? Дур планалда хъван бугищ жубараб нахъбилълъараб предложениейилан, малъе лъималазда жубараб нахъбилълъараб предложение! Вассалам! Лъица ихтиярги кьун мун аний дуего бокьа-бокьараб лъималазда малъулей йигейилан, дагьайги цIакъ ахIтIана гьей диде.",
        "Дуца абун батиларищха, нужеца чIезарурал шартIазда рекъон хIалтIилей йигоха, бетIерчIахъадилан. Шагьаразул школазда ругел рахьдал мацI лъаларел лъималазе кин рахьдал мацI кьелебали хъвараб методикайищ нужеца дие чIезабун бугеб, цIалдохъабазухъ ФГОСалда рекъон хъварал киналалиго федералиял сияхIазде росарал цIалул тIахьалищ ругел, гьел тIахьазде данде кколел программабийищ ругел? Цин дидаса программаялда рекъон дарс кьей тIалаб гьабилалде цебе, нужеца дие чIузарун ругел шартIазул щай дуца хIисаб гьабуларебиланищ дуца долда гьикъараб?",
        "Вуйгь, мун гIадаллъун йигейищ, йооо, гьедин кIалъазе бегьилищха хIакималда? Долъ директорасдаги бицун, хьуртIизайила гури дун хIалтIудаса.",
        "ХIакимилая? Завучищ хIаким? Лъайкьеялъул системаялда жанив кIиго гурони хIаким гьечIо, йооо. Гьелги руго мугIалимги, цIалдохъанги… Гьезие чара гьечIого чIезабизе кколеб цIалул тIехьги. Гьеле гьел руго хIакимзаби. Ошколалда аслиял чагIи руго мугIалимги, цIалдохъанги! Цойги нухалъ такрар гьабулеб буго дуда ракIалда чIезе! Цойгидал щинал чагIи руго гьезие шартIал чIезаризе, гьезие лъай ва тарбия кьеялъул иш букIине кколеб даражаялда нухда бачине шартIал чIезаризе кколел чагIи. Гьезул кинаб букIаниги ихтиярги гьечIо учителасде ахIдезе яги гьесие хIинкъаби кьезе. Гьел, гьедин адаб тун, жиндир рагьда хIалтIулев чиясде гIадин мугIалимасда кIалъай буго, живго мугIалимасул гIайиб. Гьабу-гьабурабги хIехьон, хIухьдул гIадин чIун рукIун нуж!",
        "Дуе бигьалъун бугоха… нахъе рехани, цойги хIалтIи киса щвелеб?",
        "КигIан гIемераб жо, яц, дуе эниса щолеб?",
        "АнцIила кIиазарго щола.",
        "Гьеб жоялъе гIолойищха гьеб зулму хIехьон бугеб? Мун гурищ шагьаралдаго бищун лъикIалилан рикIкIунел учительзабазул цояй. Дур хIалтIул хIасилалда нужер школалъе щун руго конкурсазда чанго цересел бакIал, анцIгоялде гIагарун грамотаби, бахун буго рейтинг. Мунги нахъе рехун щиб гьабизехъин аб школа бугеб? Школалъе цIар гьабулей йигей мехалъ цIехечIо гури эл «хIакимзабаз» нахъбилълъараб предложение малъунищ дуца ал тIоцебесел бакIал росулел ругел, цебе билълъараб предложение малъунищилан. Нахъе рехиялдаса хIинкъизе бегьула жиндирго хIалтIиги лъаларев, бакъ аги къо аги, къоло щуабилеб май хехго щвагийилан вугев мугIалим. Мун гIадинал мугIалимзабазул бадире ралагьун кIалъазе нечезе ккола гьел жидецаго жалго хIакимзабилъунги тIамун мугIалимзабазда михир бачунел ругел «хIакимзаби». Дуцаго гьабулареб дур къимат, лъица гьабилеб? Гьале гьаб дица малъухъе абе цойги нухалъ гьаракь борхун дуда кIалъани, хIинкъуца холей йикIинчIого. Уйила, аб сум-сараялда ран ругел миллатазулги мацIазулги ургъелги тIаде босун, рухI кьун хIалтIарал гIечIого, «хIакимзабазул» чIучIуги букIанила къваригIун… жо бицине рахъун…",
        "Баху, сабру гьабеха, йооо, сабруялъул тIиналда гурищ доб гьоцIо батулеб?",
        "Щибжойилая? Сабру гьабейила? Сабру гьабизе кколеб бакIги букIуна, кколареб бакIги букIуна. Нужецаги, сабруялда рукIинчIого, бачIинахъего гъотIоркIабазда жидерго гIаркьел бихьизабун букIарабани, гьанже нужер ботIрузда кIетIолароан дол. Эб ботIрода гьодори лъугьани, гьадин бугилан зигардизе ячIунге.",
        "ЩвезегIаги щвечIищ, яц, мун Гъизилюрталде?...",
        "Гьел бахIсазул хIасилалда бижана чанго батIияб версия, «авар» абураб рагIи киса бачIарабали бичIчIизабулеб. Гьезда гъорлъан бищун тIибитIараб буго версия, аварал абураб рагIи Шималияб Кавказалда VI гIасруялда рукIарал гочунел, «авар» абун цIар бугеб халкъалдаса бачIараб бугилан абураб. Гьедин, Н. Г. Волковалъул пикруялда, гьел аваразул цо-цо къокъаби мугIрузул мухъазде рачIун, гьенир чIун ратизе рес буго, ва дагь-дагьккун гьенир рукIарал бакIалъул гIадамалгун журан, гьезул мацI босун буго гьез, амма бакIалъул гIадамалгун жураниги гьеб халкъалъул цIар цIунун хутIун буго «аварал» абун.",
        "Гьебго заманалда, Волковалъул версия цIияб версия кколаро, щайгурелъул гуржиязул гьоркьохъел гIасрабазда гьарурал хъвай-хъвагIаязул цояб ккола «Картлис Цховреба». Гьелда бицен гьабулеб буго цересел гIасрабазда вукIарав Картли абураб гуржиязул улкаялъул парчахI, жиндир цIар Гурам абурав чияс МагIарухъе аварал абураб халкъ гочинариялъул. Гьел аваразул рагъ ккун буго Гъурамилгун, хIасилалда, Византиялъул хан, Юстиниан гьоркьове лъугьун рекъел гьабун буго кIиябго рахъалъ, амма Гурамица аваразул халкъ Кавказалъул мугIрузде ва кIкIалабахъе, гьединго Хунзахъе рахъинарун руго, жакъаги гьезда аваралилан абулебги буго. Амма нилъеда бихьухъе, гьел баянал тIуран ритIухъал ратизе рес гьечIо, гьелго гуржиязул цогидал тарихчагIаз хъварал тарихиял баяназухъ балагьидал, гьеб кьучI гьечIеб бицен букIинги бичIчIулеб буго.",
        "Гьелдаго релълъараб пикру буго цо-цо Азарбижаналъул тарихчиязул, гьеб суалалда тIад жал хIалтIарал.",
        "Руго цогидал версиялги, хIакъикъаталдаги, жал мухIкан гьарулел хIужаби ругел. Масала, В.М. Бейлисица рикIкIунеб буго жакъасел аваразул умумул «ахвар» ва «авгьар» абурал цIаралда гъоркь лъалел рукIанин, хадубккун, гIараб хъвай-хъвагIаязда гьел сверанин аваразде. Гьебго заманалда, гьоркьохъеб Азиялда рукарал аварал гIараб мацIалда рехсолел руго «ал-Абар» абун. Гьенибго ракIалде бачIунеб буго гIурусазул «обралги». Бейлисил пикруялда, Авар абураб цIар тIоцебе дандчIвалеб буго гIараб хъвай-хъвагIаязда, Сариралъул ханасул цIар хIисабалда. Дагъистаналъул тарихчагIаз Авар абураб цIар рикIкIунеб буго Сариралъул кверщел кодосеб тухумалъул цIарлъун.",
        "О. М. Давудовасул пикруялда, авараллъун Сариралъул халкъ лъугьун буго гIицIго IX гIасруялдаса хадуб.",
        "Бейлисил хIалтIиялъухъ хал гьабун абунани, гьесул версия данде кколеб гьечIо цогидав тарихчи, В. Ф. Минорскиясул версиягун. Гьедин, Минорскияс рикIкIунеб буго Сариралъул ханзабазул тухум Алтаялдаса рачIарал ругилан.",
        "Азарбижаналъул тарихчи Г. А. Гейбуллаевас ратIа гьарулел руго Кавказалъул аварал ва гьоркьохъеб Азиялъул аварал, гьезул гIицго цIар релълъараб бугилан абун. Шималияб «Кавказалъул халкъалъул тарих, бищун цересел гIасрабаздаса байбихьун» абураб тIохьода кьолел руго гьадинал баянал. Гьениб хъвалеб буго 560 соналъ Дунай ва Сава гIурул рагIалде рачIанин аварал, Каспиялъул шималияб рахъалдаса ва жанубияб рахъалъул гIурусазул авлахъаздаса. 558 соналда, аланазул ханасул гьоркьолъиялдалъун аварал лъугьунел руго Византиягун цолъиялде ва гьеб заманалда Византия букIун буго Ирангун кьалда. 560-56I соназ авараз Дон гIор тун буго ва славяназул халкъал гъурун руго, ахиралда Дунай гIурул рагIаллъабазда чIейи гьабунги чIун руго, гьениб Аваразул каганатги гIуцIун. Каганаталда гъорлъе унел рукIун руго чанго халкъал, жидер гIаммаб мацI гьечIел.",
        "Гьел харбазда божани, гьоркьохъеб Азиялдаса рачIарал авараз гIицIго чанго сон гурого бан гьечIо Шималияб Кавказалда ва гьеб заманалда жаниб къуркьизабун буго Кавказалъул халкъал, хадубккун я Тамерланида, я монголазда, я гIарабазда къуркьизабизе кIвечIеб Авар халкъ. Гьединлъидал, гьеб версияги ургъун бахъаралда релълъунеб буго.",
        "БатIи-батIиял версиял рахъулаго, хал гьабулез хIисабалде босулеб гьечIо, Авар абураб рагIи жибго авар мацIалдаса бачIараб батизе рес букIиналъул. Гьебго заманалда, цогидал гIагарал мацIазда данде ккун, авар мацIалъ рес кьолеб буго гьеб рагIи бачIин бичIчIизабизе.",
        "«Авари» абураб рагIи – гIалах абураб магIнаялда, 4 азарго соналъ цебе Жанубияб Кавказалъул мацIазулъ цебе тIибитIун букIараб, И. М. Дьяконовасул пикруялда, цIунун хутIун буго рутул мацIалда санлъи абураб магIнаялда ва авар мацIалда гIалах абун.",
        "Цогидай лингвист, Н. Нодадзел пикруялда, гьеб рагIул буго жеги магIна магьигIел, ай жив авлахъал цIунун тарав чи. Гьебги хурритал абураб 5 азарго соналъ цебе гьанжесеб Курдистан улкаялда букIараб халкъалъул мацIалдаги хутIун рагIула.",
        "Авар мацIалъул жанубиял диалектазда гьедино буго «авахI» абураб рагIи (чIобогояб бакI), гьебго заманада гIуриялда гьез «алахI» абулеб буго.",
        "«АлахI» ва «гIалах» абурал рагIабаздасан лъугьун руго: гIалхул, гIалхил, улхIол абурал рагIабиги.",
        "МагIарулазе гIалах ва мегIер абурал рагIабазул магIна релълъарал руго, ай гьезул цо магIна букIиналъ: гIи-боцIи хьихьулеб бакI. М. Агъларовас гьел баян гьарулел руго хасало гIи-боцIи хьихьулеб бакI — гIалах ва риидал гьел риччалел — мегIер.",
        "Гьединго, кIвар буссинабизе ккола Авар абураб рагIул ва авараг абураб рагIул релълъеналда. Авараг рагIиялъул этимологиялъ кумак гьабула авар абураб рагIиги кин бачIарабали бичIчIизе.",
        "Кин лъугьараб Авараг рагIи?",
        "Авараг абураб рагIул бачIиндаго букIараб магIна буго батIа-тIун мугIрузда яги авлахъалда, гIадамал гьечIеб бакIалда чIарав, как-диналда вугев чи абураб. Гьеб рагIи лъугьун буго кIиго рагIи жубан: Авар – «гIалах» ва «лаг» — чи. Ва гьелъул магIна кколеб буго «гIалхул чи».",
        "МагIарул мацIалъул «авараг» абураб рагIи бачIиналъул хал гьабун буго П. К. Усларица, Н. Я. Маррица, Л. И. Жирковас. П. К. Усларил пикруялда, гьеб рагIи лъугьун батизе рес буго турк мацIалъул авара абураб рагIудаса (гIалхул, батIатIун чIарав чи). Н. Я. Маррица гьеб рагIи хурхинабулеб буго «мargarey» абураб рагIиялда (авараг эрменазул мацIалда). Амма И. Х. ГIабдуллаевас гьеб хурхинаби гIемер рекъараб гьечIолъи бихьизабулеб буго, щайгурелъул гуржи ва эрмениязул мацIазда бугеб гьеб рагIи перс мацIалъул «Мarаg» рагIудаса бачIараб букIиналъ.",
        "Л. И. Жирковасул Авар-гIурус словаралда «авараг» абураб авар мацIалъул рагIи гьес хурхинабулеб буго «апараг» абураб рагIуда. Ва гьебго магIнаги кьолеб буго. Жирковасда гьеб кIиябго рагIи цо магIна кьолеблъун бихьулеб буго. Амма гьеб хурхен гьабиялъеги кьучI гьечIеблъи бихьизабулеб буго гьевго ГIабдуллаевас. Гьедин, «авараг» абураб рагIул гIицго цо магIна гурого гьечIо авар мацIалда, гьебго заманалда «апараг» абураб рагIул магIнаялда гьеб хIалтIизабулеб гьечIо.",
        "Дагъистаналъул мацIазда аварагасул цIарал лъугьиналда хурхун хIалтIи хъварав И. Х. ГIабдуллаевасул пикруялда, гьеб лексема (авараг) хурхараб гьечIо я гIараб мацIалда, я турк мацIалда, я персазул мацIалда ругел рагIабазда. Гьебго заманалда, Дагъистаналъул мацIазда аслияб къадар диниял терминазул бачIарал мацIал кколел руго гьел. «Авараг» абураб рагIи Дагъистаналъул мацIазда ислам дин тIибитIилалдего букIараблъи чIезабулеб буго гьес. Гьеб рагIи хадубккун, ислам тIибитIидал Исламалъ къабул гьарулел аварагзабазда абизе лъугьун буго.",
        "«Авараг» абураб рагIи тIибитIараб буго киналго Дагъистаналъул мацIазул тIелазда: магIарул (авар, гIанди, цIунтIа ва гь.ц.), даргиязул, тумазул, куралазул (хъалтагъазул ва газалазул) мацIазда. Гьелдаса бичIчIулеб буго халкъазул диниял бербалагьиял релълъарал рукIинги, ислам тIибитIилалда цебесеб заманалдаго. Дагъистаналъул мацIазде гьеб рагIи бачIун буго цебесеб заманалда. Амма гъорлъ босун буго щибаб мацIалда батIа-батIаго. Гьединго, гьеб рагIи цониги Дагъистаналъул мацIалдаса бачIун цогидал мацIазулъ чIараб гьечIо, гIицIго авар мацIалдаса цезазул ва гIандисезул мацIазде гурого.",
        "Авараг абураб рагIиго гIадин лъугьарал жеги рагIаби руго авар мацIалда, мисалалъе кьадалисез абула: биса-рахъ ччугIихъанасада (биса – ччIугIа ва рахъ – чи). Гьединалго руго дарги мацIалдаги, масала шагьар-лан, шагьаралъул чи, дубур-лан – магIарулав.",
        "Заманалдасан, лаг абураб рагIи — гIадан абураб магIнаялда хIалтIизабулеб букIараб, Дагъистаналъул мацIазда (рахъ, лагI, лагъ) журарал рагIабалъ хIалтIизабулаго сверун буго ахиралде «-ал, -гIал» ва терминал рагIабазулъ «-лав». Гьединго тIибитIун буго",
        "«-гIал-» суффиксалъул кумакалдалъун лъугьарал рагIабиги: яцIгал, имгIал, цунагIал, доногIал.",
        "Жакъа къоялда гьел рагIаби бигьа гьарулел руго. Масала, ункъгIал абураб рагIи ункъал яги ункъалай абун толеб буго, яги вацгIал абичIогон – вацалав, вацал абулеб буго. Гьединго рес буго лъугьун ратизе жиндир заманалда нуцал, шамхал, чIахIал — гIадал рагIабиги.",
        "Лаг, лак абурал рагIабазул магIна",
        "В. Ф. Минорскияс «лак» рикIкIунеб буго Дагъистаналъул мацIазул рагIилъун ва гьеб «лаг» абураб рагIиялдаса лъугьараб бугилан. «Лаг» абураб рагIиялъ Дагъистаналъул мацIазда кьолеб буго «чи» абураб магIна.",
        "Рес буго «лаг» абураб рагIи Дагъистаналъул ракьазда цIакъго цересел гIасрабаздаса байбихьун хIалтIизабулеб букIун батизе. Чанго гIалимзабаз чIезабун буго «лаг» абураб рагIи Жанубияб Кавказалъул территориялда букIараб рагIи бугин ва гьелъул гIадан абураб магIна букIин. ХIХ гIасруялдаго П. К. Усларица хъвалеб буго «… хурхараб гьечIодай гьеб легазда, лезги ва лезгиназда?», — абун. В. И, Абаевас, Кавказалъул мацIазул хал гьабураб хIалтIуда хъвалеб буго Кавказалъул мацIазул рагIи бугин «лаг» абураб рагIи, «лагъ, векьарухъан, чи» абураб магIнаялда гьел мацIазда дандчIвалеб. Гьириязул (осетиназул) мацIалда бищунго цIубан цIунун хутIараб «лаг»-инсан абураб магIнаялда. РикIкIунеб буго гьеб рагIи ираназул мацIалдаса бачIараб гуреб, Кавказалъул мацIазул рагIи букIин. Гьебго заманаялъ «лаг» абураб рагIиги «лег» абураб рагIиги хурхинарулел руго. Гьириязул мацIаздаса гьеб нахъеги тIадбуссун бачIунеб буго Дагъистаналъул мацIазде. И. Х. ГIабдуллаевасул пикруялда, «лакзи» абураб рагIи кколеб буго гIицIго литературияб форма, «лазги» абураб кколеб буго кIалъалаго хIалтIизабулеб букIараб, Заманалдаса гьеб тIибитIун буго ва нахъе цIунуги хутIун буго. Гьеб рагIи хIалтIизабулеб букIун буго дагъистаниял абураб термин хIисабалда (гуржи мацIалда «лекIи», гьириязул мацIалда «лекъаг»).",
        "Гьединлъидал, «Авар» абураб рагIул хасаб, Кавказалдаса бачIараб этимология букIинеги рес буго. Авар мацIалдаго бижараб батизе рес буго «авар» абураб рагIи. Гьелъ кумак гьабизе буго гьоркьохъел гIасрабазда Жанубияб Кавказалда кколеб рукIарал лъугьа-бахъинал ва гьезул хIасилазда аваразул халкъ лъугьинги бичIчIизе.",
        "Гьединго, жугърупалъул (география) принципалда рекъон лъугьун буго лъарагIал абураб рагIиги (гIодоблъиялда ругел гIадамал). Гьединго лъугьун батизе рес буго аваралги (авлахъалда, гIалахъалда ругел гIадамал).",
        "Гьеб гьедин батизе рес букIиналъул пикру щула гьабулеб буго гIандисез жидедаго «гъванал» абулеб букIиналъ. Гьеб магIнаялъул рахъалъ данде кколеб буго «авар» абураб этнонималъул магIнаялда. ЦIадаса ХIамзатица хъвалеб буго «гъванил уммат» абун ва гьеб рагIул магIнаги гьабулеб буго «гIалхулал», «ракь жубалареб къавм». Гьединго «авар»алги кколел руго «гIалхулал», яги «гIалах»алда гIумру гьабулел гIадамал. Авар мацIалъул рагIирукъазда (словаразда) гьечIо гьеб рагIи кьолеб, амма мацIалда руго гIемер кьибилцоял рагIаби: «гванзу» – гIалхул бакI, «гванзихъ» –цIакъ рикIкIадаб ва гь.ц.",
        "Гьес рикIкIунеб буго МахIач Дахадаев хутIизегIан Дагъистаналъул гIемерисел революционералги Туркиялъул жасусал рукIанин, гьединлъидал Дагъистаналда тюркизм билълъанхъизабизе хIалбихьулеб букIанин гьез.",
        "ЛъарагI миллаталъул вакилзаби рекъоларо тарихчи Тимур Айтберовасул пикруялда. Амма гьаниб мисалалъе бачине бегьула Россиялда, гьединго Дагъистаналда инкъилаб ккелалдего гIадамазул гьабураб хъвай-хъвагIай. Дагъистаниязул фамилиял гьенир азербайжан къагIидаялда — огълы абун — хъван руго.",
        "Гьединго Дагъистаналда цо-цо бакIазда цIаралги тюрказул къагIидаялда хъван руго – масала, АваргIор, яги ГIандигIорин абизе бегьулеб бакIалда, Авар-Койсу, ГIанди-Койсу ян хъвала. Гьединго магIарулаз гIумру гьабулеб Бакълъулазул мухъалда цIар буго Гумбет абун лъун.",
        "Гьел цIарал хисизе кколин абурал пикраби загьир гьарула республикаялда цо-цо гIадамаз. Масала, аваразул миллиябгун культурияб автономиялда ракIалда буго география бихьизабулел цIарал данде гьарун, магIарул мацIалда тIехь биччазе.",
        "БолмацIалда гьечIин абун течIого, цере рата-ратарал магIарул рагIаби мацIалда гъорлъе рачине заман щун бугин рикIкIунеб буго тарихчи Тимур Айтберовас.",
        "Тимур Айтберов: «Турк мацIалда гъорлъ некIо гIемер рукIун парс ва гIараб рагIаби. Цинги Кемал-Пашацаги цогидазги малъун, рехун нахъе гьел чияр рагIабигун, жидерго кьолболал рагIаби лъун руго туркаца. Цоги-цогидазги гьединго гьабун буго – болгаразги, гIурусазги, цогидазги. Нилъецаги гьабуни, зарал букIинаро, пайда гурони. Нилъее къваригIун буго нилъерго, Дагъистаналъул, мацIал гIагар гьаризе рес батизе. ГIалимзабаз литературияб мацIалъе кьочIое босун буго хундерил мацI.",
        "Нилъее къваригIун батани, тумазулгун, цIедехIдерилгун гIагарлъи балагьизе, нилъеца мацIалда гъорлъе рачине ккола гьезда мадугьалихъ гIумру гьабулел магIарулаз жидедаго гьоркьор абулел рагIаби. Масала, гъунисезул мацIалда руго тумазулгун гIаммал рагIаби. Гьединго хьергебдерил руго даргиязул рагIаби. Гьелги рачине ккола болмацIалда гъорлъе. Гьеб киналдасаго хадуб бегьила турказул рагIабиги рачине. Гьеб гьукъараблъун рикIкIунаро дица».",
        "МагIарул ва цогидал мацIазда гъорлъ турк мацIалъул рагIаби гIемер рукIиналъе гIилла бугин некIо заманалда аслияб мацIлъун Дагъистаналда лъарагI мацI букIинилан абула лъарагIаз. Амма гьеб гьедин букIинчIолъиялъе гьадинаб далил бачунеб буго Тимур Айтберовас.",
        "Тимур Айтберов: «Нилъер машгьурав гIалимчи ГIумаров ГIабдулкъадирихъе щвараб хIужаялда рекъон, тIоцебе Ермоловас бахъараб прокламация магIарул мацIалда букIун буго. Щай, щайгурелъул Аваристаналдаги, гьаниб Таргъуялда, Яхсаялда, гьединго тумазул ракьалдаги магIарул мацI лъаларев чи вукIунароан. Нуцабиги гьеб мацIалъ кIалъалел рукIун руго. ПалхIасил, доб заманаялъул элитаялъ бицунеб, гьез кьочIое босараб мацIлъун магIарул мацI букIун буго. Цинги дагь-дагьккун гьеб лъугIизабун буго татараздалъун.",
        "ГIурус армиялда гIисинал хъулухъазда (майор, капитан…) татарал рукIун руго. Хасго таржама гьабулел чагIи. Гьагъал чагIаца (Гьоркьохъеб Азиялдаги гьебго жо гьабун буго, гьанибго – гьебго) абун буго гьайила, жидеца тюрк мацIалда гьабизе бегьуларищдила кинабго жо. Гьедин гьез байбихьун буго гьеб мацI билълъанхъизабун, магIарул мацI лъугIизабизе».",
        "Дагъистаналда гурелги цогидал мацIазулги бугин рагIаби жураялъул масъалайин рикIкIуна филологиял гIелмабазул доктор Ибрагьим Дибировас.",
        "Ибрагьим Дибиров: «ГIурус мацIалдаги руго гьединалго журарал рагIаби. Масала, Пушкиница хъвараб «Бахчисарайский фонтаналда» дагIба балел рукIун руго доб заманалда цо тишковцал абурал чагIазул къокъа (мацI бацIцIад гьабизейин рахъарал гIурус гIалимзаби рукIана гьел). «Фонтан» паранг рагIи бугин, гIурус рагIи ургъизе кколилан чIун рукIун руго гьел. Цинги «лъел рогIороги» хIалтIизабун, цо гIантаб, магIнаго гьечIеб жо лъугьун буго гьелъул».",
        "Ахирал соназда Дагъистаналда баккараб мода буго бакIалъул мацIазда гъорлъ хасаб бакI ккурал гIурс рагIабиги нахъе рехун гIараб рагIаби цIазе лъугьин.",
        "Ибрагьим Дибиров: «ГьанжелъагIан нилъеца хIалтIизарулел рукIарал гIурус рагIаби нахъе рехани, тIаде бачIунеб гIелалда цIидасан малъизе ккола гьел хисун лъурал рагIабазул магIна. Гьелъ доб цIияб гIел нахъе ккезабула. «Учителасул» бакIалда «мугIалим» хIалтIизабулеб бугони, гьезул кинаб битIараб? Амма кIиябгоги магIарул рагIиги гуро. Жибго «мугIалим» бугоха доб цоялдаса цебе бачIараб. Кинаб хIалтIизабуниха лъикI?».",
        "МацIалда гъорлъе чияр рагIаби рачIиналъулъ щибгIаги квешлъи гьечIин рикIкIунеб буго тумазул миллатазул тарих ва культура лъазабиялда тIадчIарав Алексей ХIажиевас.",
        "Алексей ХIажиев: «Дунялалда цониги мацI гьечIо чияр цониги рагIиги гъорлъе бачIинчIого, бацIцIадго хутIараб. Дир пикруялда, тIад рекъечIого рукIинеги рес буго гIемерисел, амма чияр рагIаби гъорлъе рачIун лъикIаб буго мацIалъе. Щайин абуни гьединан мацI жеги гIемер мехалъ цIунун хутIизе буго. Чияр рагIаби гъорлъе цIикIкIун рачIанагIан цебетIолин мацIилан рикIкIине бегьула. Цо мацIалъул кьучIалда хас гьабун цо мацI билълъанхъизабизе кколин, масала, гьединаб мацIлъун магIарул мацI тIаса бищизе кколин абураб пикру букIана нижер миллатцояв, тумав Зиявудин Айдамировасулги.",
        "Бокьараб мацI тIаса бищизе бегьила гьедин къваригIани – эсперанто, компьютералъул мацI, бокьараб! ПалхIасил, дун рекIекълъулеб жо буго цебе гIадин гьанже документация кIи-кIи мацIазда гьечIолъиялда. Масала, паспортал, аттестатал ва цогидал документал рукIунаан гIурус мацIалдаги магIарул, тум, лъарагI, дарги мацIаздаги. Гьанжейин абуни тумаз гурони гIумру гьабулареб росдал школалда яги бакIалъул администрациялда данделъаби рачуна гIурус мацIалда. Гьебни щиб! Бажаризехъин гьечIо тумазул мацI тум мацIалда малъизегицин».",
        "Тарихчи Тимур Айтберовас бицана тумазул интеллигенция гIемер букIанила советияб заманалда Дагъистаналъул тIалъиялда. ЦIикIкIарасеб мехалда гьез квербакъанила магIарулазул мацI цIунизе. Гьелъухъ нилъеца гьезие баркалаги кьезе кколила.",
        "20-21 февралалда Авартеатралда тIобитIана Рахьдал мацIалъул къо кIодо гьабиялъул фестиваль.",
        "МагIарул Миллиябгун Маданияб Автономиялъул хIаракаталдалъун исана лъабабилеб нухалдаги гьеб тадбиралда гIахьаллъи гьабуна магIарул киналгоязде гIагарун райгазетазул, гьединго цо-цо шагьаразул редакцияз. Хасго лъикIаб хIадурлъигун гьенире рачIун рукIана Гумбет, Хунзахъ, Шамил ва ЦIумада райгазетазул редакциялъул хIалтIухъаби.",
        "Жидерго миллияб кьурдигун ва кечI-бакъангун гьенир церерахъана гьидерил ва Гумбет районалъул искусствоялъул хIаракатчагIиги. ИчичIалиса гIертIазул устар Ханакаев МухIамадилги, гьоцIдерил, ансадерил гIарцул ва цIулал устарзабазул выставкаги букIана гьениб.",
        "Миллияб журналистикиялда, поэзиялда, тарихалда ва цогидабги рахъ цебетIеялъе кIудияб бутIа лъуразе кьуна шапакъаталги.",
        "Къалам, дуца щуре щакъиялдехун",
        "Абе дуца хIакъаб жо…",
        "Кавказалъул мацIазул ва адабияталъул букIинеселъул ургъалида",
        "2016 соналъул 24-27 июлалда Адыгеялда тIобитIана Шималияб Кавказалъул гIолохъанал хъвадарухъабазул IX данделъи. Исана гьениб кIвар кьун бицана, гIурус мацIалда гуребги, Кавказалъул мацIазда бугеб адабият, маданият, наслабаз наслабазухъе кьун, цIи-цIиял цIараздалъун бечелъун, чIаго хутIиялъул кIудияб рухIияб, гьединго политикиябгун пачалихъияб кIвар букIиналъул.",
        "Шималияб Кавказалъул гIолохъанал хъвадарухъабазул, гьединго Россиялъул гIолохъанал къаламцуоязул дандеруссинал тIоритIула Сергей Филатовасул Социалиялгун экономикиял ва лъай борхизабиялъул программабазул фондалъ (СЭИП).",
        "Исанаги, цогидал соназго гIадин, кIудияб къец букIана Шималияб Кавказалъул гIолохъанал хъвадарухъабазул данделъиялде рорчIизе. 66 авторасда гьоркьоса 25 чиясул асарал тIаса рищун руго Москваялдаса хъвадарухъабаздаса гIуцIараб жюриялъ. Гьев 25 авторасда гьоркьор Адыгеялда данделъарал къаламцоязда гъорлъ Дагъистаналъул вакиллъун вукIана гьал мухъазул авторги.",
        "ШигIриял асарал хъвалезул 15 чи вукIана. Киназго цоцазул асарал цереккун цIализе кколаан, семинаралда цоцазе къимат кьезе, гIолел ва гIоларел рахъазул бицине. Гьедин щивас рагIи абун хадуб, асаразе къимат кьолаан Москваялдаса рачIарал машгьурал хъвадарухъабаз, Мария Ватутинаца, Елена Исаевалъ, Фарид Нагимица ва цогидазги.",
        "Адыгеялде жеги щун вукIинчIо дун. Шамил имамасул цIар рагIарав наиб Гьонодаса МухIамад-амин Асиялав 1864 соналде щвезегIанги къеркьана Адыгеялда, эркенлъи цIунун. Гьединаб, Кавказалъул тарихалъулъ цIикIкIараб бутIа лъураб ракь ккола Адыгея, гьединал бахIарчиял умумузул ирсилал ккола адыгалги (черкесазда, кабардиназда, абадзехазда ва цогидаздаги абулеб гIаммаб цIар буго адыгал).",
        "Шималияб Кавказалъул халкъазул мацIазул ва адабияталъул жакъа ругел масъалабазул бицун рехсараб данделъиялда кIалъана Кабардино-Балкариялъул пачалихъияб университеталъул (КБГУ) кабардиназул литератураялъул бутIаялъул кIудияй гIелмияй хIалтIухъан, филологиял гIелмабазул доктор, хъвадарухъан Мадина Хакуашева. Гьелъул рагIабазда рекъон, дунялалъул гIемерисел пачалихъазда риххун руго жакъа адыгал. Турциялда ругел адыгазул къадар 3,5 миллион чиясде бахунилан бицана Хакуашевалъ.",
        "Адыгазул мацI дагь хIалтIизабулеб букIиналъул, хъвадарулел гIолилазул цIиял цIарал загьирлъунгутIиялъул ва цоги гIемерал гIузрабазул бицен гьабуна Хакуашевалъ.",
        "Кавказалъул миллиял мацIазда къватIире рачIунел халкъиял информациялъул алатазул ахIвал-хIал кинаб бугебан гьикъана дица гьелда. Гьединал алатал ругила, амма гьезул тираж ва гьезухъ ралагьулел, гIенеккулел гIадамал дагьлъулел ругилан абуна Хакуашевалъ. Кабардиназул литератураялда жанив вугев гIолохъанав хъвадарухъанасул ригь 40 сон бугилан баян гьабуна гIалимчIужуялъ. ГIолохъанал авторал, абухъего, «къад кан ккун ралагьаниги», ратулел гьечIила.",
        "Шималияб Кавказалъул халкъазул гIаммал масъалаби руго. Россиялъул пачалихъияв хIаракатчи Сергей Филатовас данделъиялда абуна, Кавказалъул суалал, тIоцебесеб иргаялда, кавказияз тIуразе кколилан, нужеда гIадин лъикI нужерго рокъоб гIадлу гьабун лъидаго бажаруларилан, федералияб тIалъиялъухъ ралагьун чIечIого, хIалкIвараб хIаракат бахъизе кколилан. Ахирал соназда Филатовасул фондалъ, гIурус гурел, цоги миллиял мацIазда бугеб литератураялдеги кIвар буссинабулеб буго. Исана октябралда таржамачагIазул къец тIобитIулеб буго. Кавказалъул республикабазул авторалги гъорлъе рачун, адабияталъул антология бахъулеб буго. ХIисабалде росун руго цоги проекталги гIумруялде рахъинаризе.",
        "Шималияб Кавказалъул гIолохъанал хъвадарухъабазул IX данделъиялда Дагъистаналдаса авторазул асаразеги лъикIаб къимат кьуна, данделъиялъул хIасилалда бахъулеб тIехьалда жанире росана Дагъистаналъул гIолохъанал авторазул кучIдул, поэмаби, харбал.",
        "Цебесеб анкьалда «Миллат» басмаялда хъван букIана МагIарул басмабазул цолъиялъ (ассоциациялъ) Гумбет районалде гьабураб сапаралъул. Гьеб идараялъул хIалтIиги буссараб буго магIарул мацI, адабият, маданият цIуниялде ва церетIезариялде.",
        "Аваразул газетазул ассоциациялъ бакълъулазул ракьалде гьабураб сапар байбихьана 1839 соналъул риидал лъабго моцIалъ, Кавказалъул халкъазул миллиябгун эркен гьариялъул кьеркьеялъул заманалда, бахIарчилъиялда цIунараб АхIулгохIде зияраталдасан.",
        "ГIалибег Тахо-Годил цIаралда бугеб Дагъистаналъул пачалихъияб цолъизабураб тарихиябгун архитектурияб музеялъул Гумбеталъул филиалалъул нухмалъулев Ибрагьим Ибрагьимовас пресс-туралъул гIахьалчагIазда бицана АхIулгохI цIунаразул бахIарчилъиялъул, къохIехьеялъул. Журналистал машгьураб мегIералъухъ ралагьана, Дагъистаналъул бетIерасул хIаракаталдалъун балеб бугеб сиялъул халгьабулеб байданалдасан.",
        "Хадур гьалбал щвана ГIалибег Тахо-Годил цIаралда бугеб Дагъистаналъул цолъизабураб тарихиябгун архитектурияб музеялъул Гумбеталъул филиалалде. Гьалбадерие лъикIаб асар гьабуна кIиго тIалаялъул минаялъуб бугеб музеялда гIуцIун ругел шартIаз.",
        "Гумбет мухъалъул ЛъаратIа росулъ хIалтIулеб буго Зулумхановазул гьалбадерил рукъ-музей. Гьениб цIунун буго магIарухъ цебегосеб къагIидаялда мина баялъул букIараб ахIвал-хIал. Пресс-туралъул гIахьалчагIазе бокьана гьеб маданиябгун тарихияб бакI, МугIрузул улкаялъул цебесеб тарихалде гъорлъе раккизе рес щвана гьезие.",
        "Районалъул централде щвараб мехалда, пресс-туралъул гIахьалчагIаз тIугьдул лъуна КIудияб ВатIанияб рагъда хваразул хIурматалда райцентралда бараб памятникалда цере.",
        "Хадуб байбихьана Аваразул газетазул ассоциациялъул данделъи. Гьелъул хIалтIулъ гIахьаллъана Дагъистаналъул Хъвадарухъабазул союзалъул аваразул секциялъул нухмалъулев, литературияб «Гьудуллъи» журналалъул редактор, поэт¸публицист МухIамад ПатахIов, жамгIиябгун политикияб ва художественниябгун публицистическияб «Дагестан» журналалъул бетIерав редактор, чияда бачIеб авар мацIалда щибаб анкьалъ бахъулеб «Миллат» газеталъул учредитель МухIамад БисавгIалиев, республикаялъулаб лъималазул «Лачен» журналалъул ва «Дагестан» ГТРКялъул авар мацIалда кьолел передачабазул редактор ГIайшат Малачиева, ГIалибег Тахо-Годил цIаралда бугеб Дагъистаналъул гIелмиябгун цIех-рехалъул педагогикаялъул институталъул гIелмияй хIалтIухъан, Авар мацIалъул учительзабазул ассоциациялъул председатель Баху МухIидинова, «Миллат» газеталъул бетIерай редактор Зульфия ХIажиева, Шамил районалъул «Цолъи» газеталъул бетIерай редактор ПатIимат ГьитIинова, Унсоколо районалъул «Ахихъан» газеталъул бетIерай редактор Саният КъебедмухIамадова, Хасавюрт районалъул «НасихIат» газеталъул хIалтIухъан ПатIимат Амаева, МахIачхъала шагьаралъул администрациялъул пресс-хъулухъалъул Управлениялъул информациялъул отделалъул нухмалъулесул заместитель, Аваразул газетазул ассоциациялъул гIуцIиялъул комитеталъул нухмалъулей Зайнаб ГIалимирзаева ва цогидалги.",
        "Гумбет районалъул бетIерасул рахъалдасан пресс-туралъул ва Аваразул газетазул ассоциациялъул данделъиялъул гIахьалчагIазде хитIаб гьабуна «Гумбет район» муниципалияб районалъул нухмалъулесул заместитель АхIмад Сулаймановас.",
        "КIалъазе рахъараз рорхана маданиял, мацIазул, миллиябгун тарихияб гIаммлъи, дандекколел рахъал цIуниялъул суалал, кьуна къватIибе биччалеб басмаялъул даража борхизабиялде ралагьарал предложениял, бицана гIолохъанаб гIелалда гьоркьоса махщалилал тIаса рищизе ккеялъул.",
        "Дагъистан Республикаялъул аваразул регионалияб миллиябгун маданияб автономиялъул (РНКААРД) нухмалъиялда хIалтIулеб буго Аваразул газетазул ассоциация ва Авар мацIалъул учительзабазул ассоциация. Гьез хIисабалде босун буго Дагъистаналъул Хъвадарухъабазул союзалъгун цадахъ аваразул литератураялъул антология къватIибе биччазе. Гумбет районалда тIобитIараб ассоциациялъул семинар-совещаниялдаги борхана антология къватIибе биччаялде хIадурлъиялъул хIакъалъулъ суал. Гьелъул проекталда тIад хIалтIиялъе гIуцIун буго хасаб редколлегия.",
        "Аваразул газетазул ассоциациялъ, хасаб программаги хIадурун, хадубккунги кумек гьабизе буго журналистазул махщел камиллъиялъе, къаламцоязул закониял ихтиярал ва эркенлъи цIуниялъе, гьезие хIалбихьи щвеялъе.",
        "Пресс-туралъул гIахьалчагIазе гIуцIана Гумбеталъул маданиябгун сахгьариялъул комплексалде экскурсия. Гьалбал щвана Россиялъул халкъазул гIадатияб маданияталъул Гумбеталъул централде, лъималазул искусствоялъул школалде, лъедеялъул бассейналде, шахматазул клубалде, актовияб, тренажернияб, теннис хIалеб залазде, гIемерфункциялъулаб гIолилазул централде ва цогидалги социалиял, маданиял, спортивияб кIваралъул бакIазде.",
        "Гьанир рехсарал масъалаби руго щибаб миллаталъе чара гьечIого хIажатал, кIвар цIикIкIарал. Гьел суалазде ниж хадурккунги тIадруссина, хъван батани.",
        "— Бахууу, Бахуги ячун нилъ Казиюрталде ахIулел ругоха. Хехго ячIа къватIие.",
        "— Дуъ… диц… гьааа… гьабсагIат…. Бахуйилая? МаулхIаяталъе йигей дун… цойги кисаха яхъилей?",
        "— Мун гуро, яц! Мун гурони тIокIай Баху йикIунарищ? Нилъерго шагIир Баху-Меседу йиго дозие къваригIун, дудасаги. Мунги ячинаха… Зарал щиб букIинеб дур… Лъуралъуй рекъарай гIадай жоги йигин…",
        "— Нилъерго Шамайгиха… Раисатали нилъеде регIулей чIужу гурин…",
        "— ЧIа цо, дун къачIа-кIатIалин…",
        "— КIатIачIониги бегьилин, духъ ралагьизе рачIарал чагIи дораги гьечIин, хехлъи гьабе!",
        "АхIаралъуй рачIинчIони, хIинкъунилан кколеб хасиятги букIунелъул нилъеразул, рахъанаха къватIире. Роххуца холаго. РахъинчIогоги кинха рукIинел, бачун шагьаралъул кIалтIа ошколалъул директорасул машина чIараб мехалъ… Нечезаруна.",
        "АлхIам цIалилалде щвана Казиюрталде… Дунялалда жеги бугиланцин дида рагIун букIинчIеб гIахьвалазул хъутаналде. Хъутанищ гьаб, тахшагьарищали кIочон тана, ошколалъул азбаралде щвейгун. КIиябго рахъалъан кодор кьер-кьерал шарикалги ккун, байрам-къоялъ ретIунеб порма ретIарал лъимал… гьезда гьоркьосан рачIунелъул, нижеда кодоре кьолел щиб, тIаде ралел щиб, тIугьдузул кутак… Бадиреги ралагьун «издрасти» йиланги абулеб букIана дида лъималаз гьанжесалаги… азул иш лъаларо.",
        "Школалде жанире лъугьунаго зурма-къолол гьаракь… берцинго кьерда чIарал, Шамайил гIадинал берцинал беразул, лъимал… къатIипа тIад тIамураб, тIугьдуз ва шушбуз къачIараб гьалбадерие стол… Ниж азухъ ралагьун, ал Баху-Меседухъ ралагьун… Къед цIун гьабураб стендалда гурони йихьун йикIинчIей Халкъияй шагIирги йихьун, гьакIкIан кIалалгун хутIун рукIана лъимал. Цо-цоял рекIеде рачIун, рекерун, сурат бахъизейилан, аскIорцин чIолел рукIана.",
        "Кидаго гIадин, гьанжеги лъимал ратана цIакъ хIадурун. КучIдул рикIкIана, цIалана, ахIана… театирцин бихьизабуна. Дагьалги цIакъ хIадурун учительзабиги ругоан, хIалчIахъаял… Кваназе рачана кIикъоялда анцIила анкьго батIияб нигIмат тIад бугеб остолалде нахъе…",
        "Гьоркьо-гьоркьоб Баху-Меседуцаги цIалана жиндирго кучIдул, кигIан шигIрабаздаса рикIкIадасулги рекIелъе рортилел хIалалъ… Нахъойги нечон дунги йикIана — кий ялагьун, сундул ургъалидадай дун йикIарай, гьадигIан берцинал, магIна гъваридал кучIдулги цIаличIогоян…",
        "Гьанжеги бичIчIана цо жо. Баху-Меседу Расуловалъе «Халкъияй поэтесса» йилан цIар кьунилан рагIигун, дида ккун букIана, йигилан рагIи гурони, я рикIкIунеб, я ахIулеб кечIго рагIичIей чIужу, «халкъияй» киндай йикIунейилан. Дида лъачIониги, халкъалда лъалей ятиларищхайилан, диего ракI-макIги гьабун, тана… Жакъа бичIчIана, халкъалда лъалел рукIаралани, кутакалда гъваридал, цIаларав чи пикру гьабизе тIамулел, пасихIал кучIдул Баху-Меседул рукIин.",
        "Халкъалда лъангутIи лъил гIайиб? Нилъерха! Кьея цо лъил букIаниги кучIдузул тIехь цIализейилан халкъ бачинегIан нилъ чIани… БачIинадай? Цо-кIиго чи вачIина. Халкъ бачIинаро. Халкъ бачIине ккани, кучIдузул берцинлъиги, гъварилъиги, пасихIлъиги гьезда рагIун букIине ккола. РагIизе ккани, биччан гьаракьгун, ахIунго-ахIун цIализе ккола… халкъалъул цо гьитIинаб бутIаялдагIаги рагIилеб хIалалъ… Доб микрофонилан абулеб алат щвани кодобе, цIакъго лъикIаб букIуна. ЦIакъго махщалида гьел кучIдул цIализе лъалел чагIиги рукIуна, гьезги гьабула мадар гьеб халкъалъухъе щвезе ва гьезул ракIазда квалквадизе… Щибха гIолареб жо? ГIолареб жо — «рилълъаха, цо кучIдул цIалилин» илан абулев чи. Кире рилълъинелилан абураб суал кьезеги гьанже нилъ нечезе ккела. Нилъер гурищ бугеб дунял бахиллъилеб гIадаб, «Театр поэзии» йилан тIад хъвараб, чIухIараб кIалгIа, Расул ХIамзатовасул цIаралда бугеб къватI бакьулъ. ШигIрияб театирха.",
        "Щай рачIунелалиги лъалеб бугони, кире рачIунелалиги лъалеб бугони, гьеб жо абизегIаги дидаги кIвезе ккела. РачIа! РачIа нилъ жиб-жиб рузман къоялъ, къасимех щвейгун рилълъина шигIрияб театиралдеги, цIалила, рикIкIина, ахIила нилъерго, чияр, рагIарал, берцин рихьарал, ракIалде рачIарал, ракI унтун гIумруялъ хъварал, чвантиниб лъун бугеб тIохьода ратарал, къадикваналаго салфеткаялда хъварал… кучIдул. ТIоцебе гьенир рукIина нилъго… анкьидасан тIадеги вачIина анкьго чи… моцIидасан — цо гьитIинаб халкъалъул бутIа, лъагIалидасан, гьениб бакI къварилъила… БукIина замана, тIубараб халкъги гьенибе бакIарун, жиб-жиб рузман сордоялъ Расул ХIамзатовасул цIаралда бугеб къватI машинабазе цо-кIиго сагIаталъ къазе кколеб, амма гIадамазул ццин бахъунареб. Гьеб мехалда рихьила ва лъала халкъалда жидерго шагIирзаби…",
        "ЦIодорав гурев чи шагIирасухъ гIенеккуларо.",
        "Къого-лъеберго соналъ тарбия къваригIинего къваригIунарилан добехун гелдизабун тана. Тарбия гьечIеб бакIалда букIун бажаруларин жиндихъан яхIги ана анибехун. Тарбияги яхIги гьечIеб бакIалда намусалъулги квал-квал гуреб жо букIунарелъул, гьелда тIадги бакIал къанал чIвана, бетIер тIаде борхичIого букIине… Гьедин рачIинаго кIала-гъоркье чIвана аб дуниял. Доб ях1-намус бакIаб жо букIунелъул, яхI гьечIал тIад росана, гьеб кибего биччачIел - тIинде ана. БитIун бицани, риди тIаде ккана, тIорахь гъоркье ккана.",
        "ЯхI гьечIазул рагъа-ракариги гьединабго яхI-нич гьечIеб букIунелъул, вай, Аллагь, цебе букIараб лъикIила, рукIарал лъикIал гIадамалила, цоцазул букIараб къадру-къиматила… тарбия кьезе кколила гьаб гIун бачIунеб гIелалъейилан зурзудизе лъугьана нилъ. Тарбияги, яхIги ничги гьечIониги, бетIер хIалтIулеб бугелъулха. ТалихIалъ.",
        "Гьазда лъалеб жого гьечIила, я кIудияв вачIани тIаде рахъине лъаларила, чIахIиязул адаб гьабизе лъаларила, гIисиназе кумек гьабизе лъаларилан лъималазда рекъоларогун, школалъгIагийищила тарбия кьолареб, эбел-эменги магIишаталдаса сундего регIараб заман гьечIелъулилан мекъдарана…",
        "Заманалъул гьоко, лъалхъе цо дагьалъДие бокьун буго гъоркье рещтIине.Дур чIамучIаб къири, чIобогояб кечIЧIалгIана гIагараб, гIайиб гьабуге.",
        "ГIагараб Дагъистан, барщана мунгун,Боржин дуца тедал, тана мун ракIалъ.Тана къункърабаца хаслил зоб гIадин,Загъалаб хераб гъветI, тIамхаца гIадин.",
        "Дур кIийиде бикьи, кIигьумерчилъи,КIолеб гьечIо дида тIокIалъ хIехьезе.Дур хIакимзабазе хIелхIелчагIацаКьабулел хъатаца хъарсун буго ракI – илан хъвана ХIабиб Давудовас.",
        "Гьедин зигардилаго нилъ ралагьулел руго цере рукIаразухъги, гIун бачIунеб гIелалъухъги. Гьезул бугеб кIудияб батIалъиги бихьулеб буго.",
        "Нилъехъго ралагьулел гьечIо, нилъго рихьулел гьечIо. ГIайибалъул бутIрул нилъголъидал! Нилъее, лъица тарбия кьунги, гьаб гIун бачIунеб гIел, дол нилъер умумузда релъине бокьун буго. Гьел тарбия щварал лъугьине бокьун буго. Амма, лъималазда цере нилъ гурони гьечIо. Нилъедаса мисалги босулеб буго.",
        "Гьаб сверун бихьулеб, рагIулеб, лъугьунеб бугеб щинаб жо гурищ гIун бачIунеб гIелалъе тарбия? Гьеле нилъер лъималаз унго-унгоги росулел дарсал. Школазда партаязда нахъаги рукIинарун, бадире килщалги регьун бицараб гуро босулеб, нилъеца гьабулеб бихьараб щинаб босула. Бищун цебе нилъеего кьезе ккола тарбия! Гьеб мехалъ лъималги лъугьуна тарбия щварал.",
        "Щиб гьабулелха нилъ ругел? Нилъ руго бикъунги, хъамунги, гьерсал рицунги, хIелхIедунги нилъеего гIарацги рахIатги балагьулел. Гьебго заманаялъ, нилъеца бицунеб буго, нилъ нилъерго умумуздаса мисал босун хьвадизе кколила, дол гIадинал ритIухъал, бахIарчиял, лъиего бетIер къулуларел рукIине кколилан.",
        "Гьеб буго лъугьинего лъугьунареб жо. БукIинего букIунареб жо. Нилъер умумузги нилъецаги къимат гьабулел жал руго батIи-батIиял. Умумузе бечелъилъун букIана яхI, ясбер гIадин цIунараб намус, борхатго ккураб цIар, гIелму, гIамал, бахIарчилъи… ХIасил-калам, бичун босун бажарулареб щинаб жо. Гьелъ лъималги куцалел рукIана, батIиял рукIине бегьулеблъицин лъалеб букIинчIо гьезда.",
        "Нилъеца хвезабунаха кинабго. Нилъер бечелъи буго гIарац ва гIарцухъ бичун босун бажарулеб щинаб жо. Амма, гьелдаги нилъ чIчIечIо. Нилъеца чIван чIобого бичана, нилъер умумуз, гIумру кьуниги кьолареб букIараб, бичун босун бажарулареб щинаб рухIияб бечелъи. ЦIакъ учузго бичана. Нилъер мисалги берда цебе тун, нилъер лъималаз умумуздаса мисал босуларо! Гьезиеги нилъер бечелъи бокьула, дозул бокьуларо.",
        "ХIабибица абухъе:",
        "РукIана гIадамал, букIана гIумру,ГIаданлъи цIунарал цIвабзаз гвангъараб.РукIана росаби, ясаз харцица,Харида пандур хъван ахIулел кучIдул.",
        "Кинабго букIараб бикъана, чIвана,ЧIегIерал нак1к1аца рахчана зобал.Роржунелщиналде бана гIарада,ГIисинлъи босана, борхалъи бичун.",
        "Гьанже щиб дир угьди, дир чIалгIен дир кечI-Карачелабалъе тIинкIараб магIу.МугIрузде лъутулел дир хиялаздаХурхарал анищаз угьараб хIухьел.",
        "Дун гъоркье рештIина, мун цебехун а,Ццидалаб, хIинкъараб, къабихIаб заман.Дуе зани чIвараб заман бачIани,ВачIина тIадвуссун, чIаго хутIани.",
        "Огь, гIаздалъ хутIараб, хирияб тIалъи,ТIадго буссинебдай духъе араб их.",
        "КигIандай гIодизе ккелел, чанцIулдай керен ххачазе ккелеб?!",
        "Шамат къо… Хъах1лъи балеб заман… Т1урана макьу… Ч1ван лъуна пикрабаз…",
        "Жакъа Маг1арулазул миллиябгун маданияб автономиялъ рахьдал мац1алъул учительзаби данде гьарулел ругила, гьение яч1айилан ругьел бач1индал, гьабгощинаб жо сверана дир бет1ералда жаниб:",
        "Бищунго квеш ккараб жо буго нилъеда нилъерго мац1аллъулги, гьеб мац1 лъималазда лъаялъулги к1вар бич1ч1унгут1и. Гьанже г1адамал хун ругила, нилъер рук1арал ц1акъал г1акъилал умумулилан бицунеб киназдаго раг1ун батила. Щай дол додинал рук1арал? Щай нилъ гьадинал ругел? Нилъер, маг1арулазул (бат1иязулги гьединго бук1ун батила, амма жакъа нилъеца нилъерго бицунеб буго), г1одосса т1адего батараб г1адат буго бихьинчияс жиндирго рукъалъулги, рокъор ругел хъизан-лъималазулги кинабго рахъалъ жаваб кьей, рукъ тун къват1ибехун гьабулеб щинаб х1алт1иги гьаби, гьеб рукъалъеги, рокъор ругезеги къвариг1араб щинабги ч1езаби. Гьев вук1ана гьеб рукъалъул хважаин, ва киналго гьесухъ г1енеккулаан ва кутакалда адабги гьабулаан. Ч1ужуг1аданалъ т1убалаан рокъо жаниб гьабулеб щинаб х1алт1иги, гьарулаан лъималги, кьолаан гьезие тарбияги. - Ле, гьаниве вач1ая цо, дица дуе тарбия кьезе буго гьабсаг1ат – иланги абун гуро тарбия кьолеб бук1араб. Эбелалъ малъулаан квешабги лъик1абги бат1а гьабизе, ч1ах1иязул адаб гьабизе, г1исиназе кумек гьабизе, х1алт1и бокьизе, Ват1ан бокьизе, мекълъи-т1екълъиялде данде ч1езе. Тарбия кьей бук1ана лъималазе гьавураб къоялдаса нахъе эбелалъ кинидахъ ах1араб кеч1, рицарал маргьаби, кицаби, бицанк1аби. Кидаго лъималазда т1ад кверги лъун аск1ой йик1ана эбел.",
        "Гьанже, яхъун цо Цеткинилан абурай г1аданалъ ягъун-семун рахъун руго нилъее, руччабазе, бихьиназда ращадал ихтиярал… х1алт1изе. Г1адаллъи бихьуларищ цо г1аданалъул. «Нормальный» чиясухъа к1иго х1алт1и цого х1алалъ лъик1 гьабун бажаруларелъул, х1алт1и гьабич1ого «тунеядецлъун» Совет х1укуматалъги толарелъул, рукъалъул ишги, лъималги, гьезие тарбияги хъушт1ана к1одоэбелазде. Дир г1елалдаги, дагьал ч1ах1ияздаги лъимерлъи рак1алде щвезабуни, цох1о к1одоги к1удадаги гурони, эбел-эмен цере ч1оларо. Гьел рук1ана къасилъи гурого къадлъи гурого х1алт1илел. Цоцакьа къеч1ого. К1одоэбел йик1ана лъималазда аск1ой. Гьелъ ах1улаан ва ц1алулаан к1уч1дул, рицунаан маргьабиги, т1амулаан кицаби, кьолаан бицанк1аби. К1одоэбелалъ малъулаан адаб-хъатир кин гьабизе кколебали, гьелъ бицунаан киг1ан бах1арчиял чаг1и рук1арал нилъер умумулали, унго-унгояв бихьинчи кинав вук1ине кколевалиги, унго-унгояй ч1ужуг1адан кинай йик1ине кколеялиги. Гьанже дол к1одоэбелалги гьеч1о, херал чаг1иги гьеч1о, киналго руго хъулухъалда… Лъималазе тарбия кьезе, гьезулгун рак1 рагьун хабар бицине, гьезда рак1алда бугеб лъазе, гьезда аск1ов вук1ине рег1арав чиги нилъер гьеч1о. Маг1ишат гьабулел руго. Телефоналъ к1алъан «ты где?» «поел?» «делай уроки» - иланги абула, гьелдалъун тарбияги лъуг1ула. Гьеле нилъер нилъерго лъималазулгун гара-ч1вари.",
        "Кир ругел нилъер лъимал? Лъица нилъер лъималазе тарибия кьолеб бугеб? Лъик1аб гьудул-гьалмагълъи ккани - лъик1ал лъугьинехъин руго нилъер лъимал, квешаб гьудул-гьалмагълъи ккани –квешал лъугьинехъин руго. Лъик1аб-квешаб бат1а бахъизе лъицаниги малъун гьеч1елъул, гьури пулеб къоялъ х1елкил рач1 г1адин, рача-рачаралъуй унел руго нилъер лъимал. Аллагьас ц1унагиха т1убанго къвариг1ел гьеч1ел чаг1азда гъорлъе гьел ккезе, гьеб мехалъ т1убанго г1адада лъималги хола… - вай!!! гьабилеб дарман!!! – бачунел нилъги хут1ула. Гьанже к1иябго квералъ къан бет1ерги ккун, лъугьуна улбул, доб къасилъи гьеч1ого къадлъи гьеч1ого гьабураб маг1ишатги ч1ван ч1обого бичун, вас яги яс хвассар гьаризе, г1адамазулъе рахъинаризе. Бажаруларо. Кватун ккола доб бекаяб бет1ер. Росулъ бищунго бечедал, рес бугел жалила, Дагъистаналдаго ц1ар раг1араб лъик1аб тухумила, Надир-Шагь щущахъ виххизавизе бищунго к1удияб квер бакъарал умумузул ирсилалила, к1иго «выщий абразование» бугев эменила, жиндаго машинацин бачине лъалей эбелила… кинила рес бугеб жедер гьадинаб рижи лъугьинейила…",
        "Х1урматиял улбул! Лъица бицараб нужер лъималазда нилъ щалали, киса рач1аралали, кинаб тухумалъул, кинаб тарихалъул чаг1ияли, кин гьеб тухумалъулги, росдалги, Дагъистаналъулги къадру ц1унизе кколебали? Лъица гьезда малъараб дун маг1арулав вугилан абураб т1адег1анаб ц1ар борхатго кин кквелебали? Лъица гьабулеб бихьун гьезда лъалеб рокъор кин хьвадизе кколел, къват1ир кин хьвадизе кколебали? Лъица гьезие ц1аларал кинидахъ куч1дул, маргьаби, бицарал Х1ожол Х1ожол, Ражбадинил, Хочбарил, Шамил имамасул, Х1ажимурадил… Лъалищ гьезда нилъер ц1ар раг1арал шаг1ирзабазул, хъвадарухъабазул, г1акъилал чаг1азул гъваридал пикраби?",
        "Лълъарни нилъеца кквеч1о, амма рач1ги борч1ун ани – хванаха нилъер х1алт1и. Гьеб рач1 буго гьанже нилъер рахьдал мац1алъул учительзабазухъ. Гьел руго гьанже дол нилъер к1одоэбелазул ирсилал, гьезде буго гьанже аманат. Аманат – нилъер лъимал. Гьел учительзабаз малъани, лъазехъин буго нилъер лъималазда г1адамаллъун рук1ине, гурони бук1инесеб нилъеда жиб-жиб къойил бихьулебги буго, раг1улебги буго. Нилъерго лъималазда рахьдал мац1алъ к1алъазецин рег1ун гьеч1о нилъ - лъик1аб-квешаб бицинеяли щиб гурин... Ц1одорал жал рук1аралани, нилъ к1иябго накуги цебе ч1ван гьардолаан рахьдал мац1алъул учителасда: «Аллагьасе г1оло, х1урматияв муг1алим, маг1арул мац1ги малъе, маг1арул г1адат-г1амалги малъе, г1аданлъун вук1инеги малъе гьаб дир рижиялда, к1вараб кумек дицаги гьабила, х1алт1и лъуг1арабго» – ян. Гьелъул бак1алда нилъер улбуз абулеб раг1ула, гьеб мац1али лъач1ониги к1варич1ин, гьадаб цо ЕГЭ кьезе математика русский лъаралдаса нахъе йилан…",
        "Цо пикруялъул гъварилъи. ЕГЭги кьун «престижный» вузалде ворч1аралдаса нахъе, добаги «гьав дир вас цодагьав г1антав вугилан дуца гьеб ведомосталда гъулбас гьабе, ма гьелъухъ дуего г1арацги» - йилан щуябго соналъ эменги хадув хьвадун, щвела диплом. Г1арцуда барахщич1они баг1арабгицин щвезе ресги бугелъул. Эбел-инсуда жужах1алъул г1акъубаги бихьун ЕГЭги кьун, институтги лъуг1ун, чвантиниб дипломги лъун диваналда вегун вугев «тухумалъул ч1ух1и» - ясда щиб гьабилеб? Гьанже х1алт1иги босизе ккеларищ бичун… цо килищ хъванги х1алт1изеги кколареб, к1удииииияб харжги щолеб. Кидаллъаг1анха ав телев вегун, хирияб диванги х1улизабун. Гьанже хадуб дица халат гьабиларо, гьелъул гвала-рахас нужеда дидасаги лъик1 лъалелъул. Гьадабгощинаб жо гьабич1ого, гьав маулх1аятасе бук1ине кколеб маг1аруласе кьезе кколеб тарбия кьун бук1арабани, дос кинабго жо жинцаго гьабулаан, бет1ерги саг1ат г1адин х1алт1улаан, эбел-менги х1алт1ич1ого хьихьулаан, курортаздеги жоги рит1ун, г1умруялъ жужах1алъул г1акъуба бихьун гьабураб маг1ишатги рокъоб хут1улаан.",
        "Гьалмагъзаби, гьанже нилъее гъанкъулев чиясе гъанц1а-къич1 г1адинаб жо буго рахьдал мац1алъул учительзаби. Нилъеца гьезие ч1езаризе ккола киналго шарт1алги, гьабизе ккола к1вараб кумекги, гьезда цадахъ нилъеца нилъедагоги лъималаздаги бич1ч1изабизе ккола гьелъул бугеб к1варги, гьезда цадахъ лъугьун лъазабизе ккола мац1ги… рокъор лъималазда нилъерго мац1 бицунг1аги нилъехъаги бажарулелъул. Рокъор рихьулел гьеч1они, телефоналдасанг1агиха…",
        "Гьединал пикрабаз кодое йосун, рак1алдаго гьеч1ого щун батана къват1ие яхъине заман. Тирщун т1адеги яхъун, хьваг1ун квергун ине рекъон бук1инарилан цо ич1го-анц1го т1анчида хъварал дирго пикрабиги росун, екерана Миллияб библиотекаялде. Дихъ ралагьун ч1ун рук1арал г1адин ратана киналго. Цо дагьа-макъал, дираздасаги г1емерал пикраби бот1ролъ сверулел чаг1и хут1изег1ан, киналго ругоан гьенир. Гьа, хадур хварал хадур рукъилиланги абун Маркъоца рагьана мажлис. Гьикъа-бакъарана учительзабизун, рак1алда ругел мурадал рицана… цо-цо дида цере ругел кагътазухъ берги бук1ана реч1ч1изабулеб. Циндаго вуго вахъунев, яхъайила Баху, бицейила щибги босун мун гьание йилъараяли... Рес щиб? Яхъанаха… Нечон холаго… Бицанаха… Ц1аланаха… Бицанаха… Ц1аланаха… Сваказег1ан.",
        "Рак1 унтун бугелъул, бицинч1ого кин телеб? Учительзабазда бицараб щинаб жо дица гьаниб бицинищха… Нужей бицана, гьадаб макьуги щоларого йигей мехалъ гьарурал пикрабазул. Амма, цо гьит1инаб жог1аги бицинч1ого ч1езеги к1везехъин гьеч1о. Гьале гьеб:",
        "«…Бищунго х1ажат буго гьел учительзабазе х1алт1уе шарт1ал ч1езаризе, кабинетал, т1ахьал, дарсие кумекалъул алатал, харжалде т1адеги гьезул гъира базабизе цодагьабго г1арац (нилъер лъималазе тарбия кьуралъухъ гьеб киг1ан кьуниги бегьиларищ). Цойги к1удияб масъала рахьдал мац1алъул дарсил бугеб к1вар нухмалъулездаги бич1ч1изабизе, дагьалги т1адег1ан ругел органаздаги, х1ата бищунго т1ад вугевасдацин…»",
        "Г1емерав чи вахъана к1алъазе, ва г1ажаибго релъарал пикраби ратана киназулго. Гьабизе кколеб жоги лъалеб батана, гьабизе х1адурал чаг1иги ратана. Х1асил-калам, гьенибго г1уц1ана «Маг1арул муг1алимзабазул цолъи» ва хъата-масан гьелъул г1оркьги кьуна дихъе кквезе. Гьай г1емер гаргадилей йигин, х1алт1изе кинайдай йигейилан, дир х1ал бихьизе кьураб жоги батизе бегьула.",
        "Аллагьас лъик1аб хъван батаги.",
        "29.04.15",
        "Къалам, дуца щуре щакъиялдехун…",
        "Инхоса ГIали-хIажиясул гIакълудал ралъад",
        "«Цо дир кIалъаялдаса кIиго магIна бичIчIулев кIал пасихIав чиясе чан жавгьар гьаниб бугеб», - абун хъвана Инхоса ГIали-хIажица. Дун щибаб сардида тIаде къулула гьесул тIехьалъул тIанчазде ва жугьабазулъ бахчараб жавгьар кенчIолеб бихьула щибаб кочIолъ. Гьесул шигIрабазул даимал дарсал аслияллъун лъугьунеб заман бачIун буго жакъа:",
        "«ХIамий сарин ахIун мун сверданиги,",
        "Дур сариналъ хIамил хIал хисиларо»,",
        "…«Гьересияв гьоролчи чидае басралъула.",
        "БитIараб бицаниги, божи гьечIев вукIуна».",
        "…«РекIелъ жахIда ккуразда жамагIат божуларо».",
        "_ «Хвалил къвалазулни ургъел дуда чIваларин,",
        "Мун анив телин абун, аятищ духъе щвараб?",
        "Дуде щвараб иргаялъ инсан хабалъ лъеларин,",
        "Лъай-гIакълу батанани, къачIазе гIамал гьабе».",
        "…«Дуца нахъе танани, тушманас босун унеб",
        "БоцIул ургъелги гьабун, ахират щай кIочонеб?»",
        "…«БетIергьанасде гуреб хIелун гьари гьабуге,",
        "Гьесдаса хIинкъарав чи халкъалдаса бергьунин».",
        "…«КъвачIа-тIилго рекъараб ракъул xlaл бергьанани,",
        "КъабихIаб пиша гьабун, рагьтIателлъун чIезегIан».",
        "….. «Бихъ-бихъараб тIагъур лъун, тlyтlypaб peтleл peтIун,",
        "Черхалда нацI баниги, цIар буго гIалимасул.",
        "ГIарцулъе тIерхьинавун, тlaдe ярагъ баниги,",
        "ТIунцур-хIамилгIанасеб си гъечIо жагьиласул».",
        "… «Бусурманав инсул капурал лъимал,",
        "Кинаб наслуялъул рижарал нужго?",
        "ГIантаб гIанкIуялъул гIадалал ханал,",
        "ГIакълу кьезе варис восилев киса?»",
        "… «Дунялалъул гудур гарбидаги бан,",
        "Гвангъарал къоязул къотIана канлъи.",
        "Канлъуде ругьунал беразда цебе,",
        "БакIаб хъазан гIадаб, заман бачIана».",
        "… «Щобда гочунаго чабхилъе ккараб",
        "Чанил тIинчI гурхIила аб дир хIалалда,",
        "ГохIде бахунаго хIарщулъ хутIараб",
        "ТIинчIаб най гIодила дир гIумруялда».",
        "ГIали-хIажил щибаб рагIи гIасруялъул къадада кьабгIараб кьури гьечIеб магI гIадин буго. Гьесул кечIалъ пикраби камил гьарула, калам гIакъил гьабула, гьунар чIухIизабула.",
        "Аллагьас кьуралда гIейги гьабун гIодове вуссине, сабру гьабизе лъаларев чиясда бицараб рагIул пайда гьечIо, гьесие щиб щваниги, кьуниги гIоларо.",
        "Дагьаб гIемераблъун бихьизе кIвей талихI буго. ГIемераб кидаго дагьаблъун бихьи даимаб талихIкъосин буго.",
        "Бечелъизе бокьун, машгьурлъизе бокьун гIадамаз гIумруялда гьабизе нахъе хIалихьалъи толаро. БечелъанагIан хIалихьалъула, хIалихьалъанагIан бечелъула. Бечедги кIочон тун бечелъиялъе какал ралел хутIула цо-цо, гIадамазда цIакъго-цIакъ лъикIго ругин кколел чагIи даимаб квешлъиялъул кверщаликь рукIуна. Гьединлъидал ГIали-хIажица абулеб буго:",
        "«Надилъ гleтl цIиричIеб боцIухъ балагье,",
        "Багьана дуйги щун, щиб кколебали.",
        "Щаклъи гьечIеб далил, дуда гьеб бичIчIа,",
        "Гьобо гIадин дунял даим сверулеб.",
        "Нилъее баракат щваяв Бакълъухъа КIудияс абун буго: «РахIатаб жо буго мискинлъи», - абун. Амма гьеб бичIчIизе ккани, цохIо ракьалъул гIумруялъул гуребги пикру гьабизе ккола, гьоркьо-гьоркьовниги хабалазухъги валагьизе ккола.",
        "Хвалил пикру гьабунщинахъе гIакъиллъи цIикIкIунеб гьечIони, гьев чиясул киданиги гIакъил вахъунаро. Нахъеги гIенеккилин ГIали-хIажиясухъ:",
        "«Хвалил хиял гьабуни, черхалъухъ гIенеккани,",
        "ГIакълу камилас дунял дандего гьабиларо.",
        "Ай, байтулман дуниял, дудасан гьечIеб пайда,",
        "Гьабулаго гIумру ун, гIазаб цIикIкIин гурони».",
        "Яги дунялалъул хIакъалъулъ:",
        "«Дудаса чIухIарасда чIолохъжо хехго бала.",
        "Хиралъун мун ккарасда къо-мех лъикIан абула.",
        "Дур ричIарал каваби макруялъул ратула.",
        "Квана-гьекъолеб рикъзи – къоритIа лъурал мугьал».",
        "ТIубараб гIумруялъ дунялги хачан, чанги чагIазул магIуги бичун магIишатги гьабун, щибниги цадахъги босичIого, хачадилаго, унелги, Аллагьас ракьалда кьуралда гIейги гьабун, ракьалда гъоркь щвезе бугелда божиги лъун, намусги напсги цIунун рукIаралги рекIунеб ахираб «цIулал чу» цо букIин буго цIакъ кIудияб талихI. Нагагьлъун хвел гьечIолъи бичун босизе щолеб букIарабани, щибдай гIадамаз жеги цоцазе ургъилаан, гьадигIан пайда гьечIеб, шагIирас абухъе, «гьоболасул рукъ гIадаб, гьогьомизе гъоркь чIараб гъветIалъул рагIад гIадаб» дунялалда даимаб жахIдаялдаги жужахIаб рагъдаги ругел.",
        "…   Гьалагаб ралъдада полоп кинигин,",
        "Пикраби цIикIкIиналъ, мацI кIочон буго…",
        "Кваназе квенги кьун гIорцIизавидал,",
        "ГIасилъун ккана дун дир Аллагьасде,",
        "РетIине ретIел кьун вохизавидал,",
        "Хилиплъана дир черх БетIергьанасде.",
        "Аставпируллагьин абун пайда щиб,",
        "Жаниб бугеб дир paкI бухIун гьечIони.",
        "АбичIогоги дун кинан вукIинев,",
        "Квешабщинаб гIамал гIемер бугелъул.",
        "Дуе рецц, БетIергьан, бетIерги ракIги цоцалъ рекъараб гIумру кьуралъухъ, хIалалаб чадил бакъвараб кесекалда тIаде тIокIкIараб, бацIцIадаб, цIорораб лъим гьекъезе иццал къине течIелъухъ, гьезул тIагIам тIагIунарел жугьаби дир кочIолъ цIунаралъухъ! Дуе рецц, БетIергьан, ритIухълъиялъул тIутIураб ретIел букъизе кIолел шагIирзаби рижаралъухъ!",
        "…ЧIарбида тIадги лъун турулеб дур черх",
        "ГIасилъиялде ин буго гIаламат.",
        "БецIаб лахIтуялъур рецIцIулел берал,",
        "ХIарамалде балай - кIудияб хIикмат.",
        "Хвалил хъарчигъаялъ хъат бараб мехалъ,",
        "Калам толеб дур кIал кIалъай - тамаша.",
        "Йокьарай чIужу тун, лъимал-хъизан тун,",
        "Къокъине кколесул чIухIи, гIадаллъи.",
        "Гьаб ГIали-хIажица абунги бугеб мехалъ, мех- мехалъниги гIамалалъул гIадалаб мехтелалдасаги вигьун, мунго духъгоги валагьун, дунялалъул ахIи-хIурги рикIкIад гьабун, гьайбатал зобалазухъги валагьун, гьунар чорокабщиналдаса цIунулев, цIар бацIцIунев вукIине ккола шигIир.",
        "Чан чIухIарасулдай михъал хIулана?",
        "Чан бахIаралъулдай гъалал турана?",
        "Чан гIалимасулдай гIелмудул керен,",
        "Дуда жаниб бачун, ракьде буссараб?",
        "Чан устарасулдай меседил кверал,",
        "Каранда тIадги лъун, хIуруй руссана.",
        "Чан чIухIарав хандай, пахрулъи цIакъал,",
        "Жиндир сихI-махI къотIун, жанир турана?",
        "Чан гIакъиласулдай рекIел хиялал,",
        "Хвалица xlop гьарун, духъе руссана?",
        "Гьадинал пикрабазул чIумал щибаб къойил къоцIул цIализе ккола.",
        "… «ГIакълу - дур чIаголъи, чIухIи - дур сури,",
        "Сипат гьабунани, нурги бецIлъиги",
        "Лъай бугез гъанкьулеб, къо гьечIез кколеб.",
        "КъватIул гьой гIадаб жо – гIамал кIодолъи».",
        "… «Лочнол гьумер гъунин гъадил гьунаралъ",
        "Гъулдухъ рахчун ругел хIанчIи кквеларо».",
        "БитIараб буго, ГIали-хIажица абухъе, «цо гIакъилаб рагIиялъ гIадлуялде рачуна, цо тIамураб кициялъ канал берал рагьула». Кицилъун лъугьарал мухъазги, Аллагьасде вуссун хъварал алфазазги, гьунаралъул месед тIад бекьарал кочIол хIурупазги цоги нухалъ нугIлъи гьабула Инхоса ГIалихIажи хIажалъичIеб къо аваразул адабияталда букIине гьечIолъиялъе.",
        "…«ЗахIмат бихьичIого, paxlaт бокьарас,",
        "БекьичIого, лъилъе, нилъ гьечIого, хур».",
        "…«Лъураб бугьтан рихун хвезе вахъунге,",
        "Пихъ гьечIеб гъотIода тIил речIчIуларин.",
        "ТIадагьаб къавмалъул къил-къвал цIехоге,",
        "ЦIамул гьирал рецIцIун, гьоцIо кьоларин».",
        "…«Унеб буго дур гIумру, хьонда ботIил чIор гIадин,",
        "Толеб буго дуниял, юргъачуялъ нух гIадин».",
        "… «Чидай хIелиялдаса вакъи рекъон букIуна,",
        "ЯхI тун тириялдаса мискинлъиго рикIкIуна».",
        "Дица Инхоса ГIали-хIажи рикIкIуна гьаб ракьалда рижарал шагIирзабаздаса бищун гьунар тIокIал шагIирзабазул цоявлъун, дие, шагIирасе гIадин, бищун хирияб буго гьесул гьаб васият:",
        "«Мун гьитIинав чиясда гурхIел бугевлъун вукIа,",
        "Горбол гьод къулун хадуб къо кинги кколин гьесде.",
        "ХIежалъул гъветIалда тlaд тIагIамаб пихъил гIадаб,",
        "ТIегьалеб гIумру бугин гIисинал гьал чагIазул».",
        "… «Мискинав пакъирасул къимат кIодого гьабе,",
        "БакIаб xlaл дуде ккани, кумек гьесул цIакъабин».",
        "Бечелъиги, бечедал чагIиги, тIадчагIиги реццараб цониги мухъ дида Инхоса ГIали-хIажил асаразулъ батичIо. Гьелъги нугIлъи гьабула гьев бищун лъикIал шагIирзабазул",
        "цояв вукIиналъе. Жакъасел къоязул къадада хъвазе кколел жугьаби руго гьал:",
        "«Найица тIегь кванала, тIотIоца гъвес квакала,",
        "Бичасул къисматалда дун цIакъ тамашалъула.",
        "Гъосолъ букIун тIотIоца тIогьолъ бугеб найиде,",
        "Дун лъаларищ, гьвелроцан, рогьо къабихIаб бала».",
        "ГIали-хIажил рухIияб поэзиялъул - диниял асаразул хIакъалъулъ хIакъаб, букIине кколеб рагIи абизе гьанжего-гьанже байбихьун буго. РухIияб поэзия ккола инсанасул рухIалъе къуватги, кIодолъиги кьолеб, КIудияв БетIергьанасдеги гьесул Аварагасдеги (с. т. гI. в.) бугеб рекIелаб божилъи щула гьабулеб поэзия. Гьеб рахъалъ Дагъистаналда Инхоса ГIали-хIажиде вахарав шагIир гьечIо. Гьесул вагIзабиги, туркабиги, мавлидалги магIарул халкъалъул рекIелъе риун тIун ругин абизе бегьула... Гьезулъ буго цо гIажаибаб берцинлъи, кIодолъи, чIухIи, иллагьияб кунчIи. «Дунял холарезе те, хазинадуй ХIабиб ккве, цересел нилъер вацал гьеб нухалдасан анин», - гьаб буго ГIали-хIажил нилъее тараб аманат.",
        "«Замана чарлъидал, чи пасалъидал,",
        "Чара хварав мискин халваталда чIа.",
        "Чороклъи цIикIкIиндал, бацIцIалъи хведал,",
        "МацIги paкIги хьихьун, вехьлъуда вукIа», - рагIабазул берцинлъиялъги бицунеб хабаралъул гъварилъиялъги кверде росула нилъ ГIали-хIажил асараз.",
        "«Мадинатул наби, нур бараб шагьар,",
        "Щвезе гIагарлъидал, гIамал хисана.",
        "ХиравХIабиб вугеб ХIарамалъул ракь,",
        "Дуде xleтle чIейдал дун хIайранлъана.",
        "Дуде кIанцIарасде цIуни бугев мун,",
        "ЦIуне цIаялдаса дир гIасияб черх.",
        "Халкъалъул хирияв, нижер авараг,",
        "Аман дуде гьари, гьаре Бичасда».",
        "ГIали-хIажица дунялалде гьабулеб хитIабалъ тIубараб гIумруялъулги гIадамазулги хIакъикъат рагьула, хIакъалдаса, квешаб гIамалалдаса, гIадалаб гIумруялдаса рикIкIалъизе нилъер рекIеца гьесул жугьаби рикIкIизе байбихьула.",
        "«ВорчIа макьидаса, къижун чIечIого,",
        "Кьили чIван квегъулин квешаб гьаваялъ.",
        "Гьанже дур гIумруги гIуруца анин,",
        "ГIоде гьелда ходув, хабар лъалелъул».",
        "Ахираталде къачIаялъул ахIи ккола яхIалде мун ахIи, бигьаго цIунуларо ракьалда напсги намусги, гьелъие къваригIуна щибаб къойилаб бахIарчилъиги чилъиги цIунулеб бихьинчилъиги, бихьарабщинаб бокьун, бокьарабщинаб рихун, чохьолги рокьулги пикруялда араб гIумруялъ гIадан гIаданлъиялдаса вахъула. БетIергьанасе гьаб ракьалда гъоркье ине хIадурлъизе кьураб гIумруялъул магIна, магIна гьечIолъиялдеги сверун, гIадада гьоркьоб уна.",
        "«Къуват бугеб чорхол хIал дагьлъилалде",
        "ХIеле Аллагьасе, радакьги вахъун,",
        "Кутак махIабазул лъугIун ккелалде",
        "Как базе вахъун чIа Бичасда цеве».",
        "…«Пайтунаца ваччун, Халикъ кIочон тун,",
        "ТIеренаб CиpaтI тун, мун ворчIиларо.",
        "Бакъудаса лъутун, цIадакъа ворчIун,",
        "ЧIегIераб жужахI тун, киндай ворчIила?",
        "Бечелъи балагьун, мискинлъи рихун,",
        "ХIурулгIинзабазда дур къвал баларо.",
        "БетIер чарлъун буго, черх чIунтун буго,",
        "Чан къо балеб дуца гьанжеялдаса?",
        "КIкIарадул кваркьилъун хIисаб гьабичIеб,",
        "ЧIунтаяб дунялалъ нилъ гуккулел куц!",
        "Нухда рекIун арал чуяхъ балагье,",
        "Чанги чIухIарав чи чалица къарал.",
        "Гьез гьанирго тарал рукьзахъ балагье,",
        "Балагьазул рокъов живгоги рещтIун».",
        "ГIусман-ХIажи МухIамадовас (дир ракI-ракIалъулаб баркала буго гьесие ГIалихIажилги МахIмудилги асарал данде гьаризеги, гьезул хIакъалъулъ ругел хIакъикъиял биценал ракIаризеги гьабураб кIудияб хIалтIухъги, гьезул поэзиялде бугеб даимаб рокьухъги) хъвалеб буго гьадин:",
        "«Жеги мутагIиллъун вугеб мехалъго ГIалихIажил жиндицаго гIелму босизеги ва жиндилъ бугеб гIелму цогиязе кьезеги кIудияб гьунар махщел букIун буго. Рузман сордоялъ, жидеего нигIматал кьеяв гIадамазул рукъзабахъе унаго, киналго мутагIилзабаз цеве тIамулаанила ГIалихIажияв. Гьев, хасаб макъангун, назмуялда рекъезабун, хитIаб гьабун кIалъалаанила: «ГIадамал-чагIи, хирияб сордо буго, кири батила, нигIматал гьарза гьареги, балагьал рикIкIад гьареги, халагаб гIумру, чорхое сахлъи, рукъалъе бечелъи, боцIуда баракат, цIогьодаса рахъи, хъурмидаса цIуни, цIа рикIкIалъаги, лъим гIагарлъи, иманалда хвей, ахират лъикIаб, бокьун кье, кьун босе, кьолелда разилъе, малъулел гIемерлъаги, лъалел гьарзалъаги. ЛъикIаб - аскIоб, квешаб - рикIкIад, бихьаралда - щукру, щваралде - иман, Аллагь гурхIи, хIадис бокьи, хIакъаб битIун, тIекъаб нахъе, хъвараб бихьи, кьураб боси, ахIи-хIур гIодоб, гIодор риччан халат, балагьаздесабру, рахIматазда рохи, рекIелъ иман, аскIов вали, босизе гIедерлъи, бичизе кIвахIаллъи, аскIоб гьуинлъи, гьобол хиралъи, херазе талихI, бахIаразе рохел, хъизан рекъон, рукъ бохун, абурай йокьи, йокьарай щвей, щибав мурадалде щвей, мунагьал гьарунгутIи, гьарурал чури, мурад тIубай, тIаде цIикIкIин, цIияб эркенлъи, ахIизе талихI, тухумазе рохел гьарула».",
        "Гьал рагIаби ГIали-хIажияс абулел рукIараздаса дагьа-макъал хисун ратаниги, гьесул гьунаралъул филосо­фия босарал руго, гьесул жугьабазул пагьмуялъул мисал тарал руго, гьесул насихIатазул яхI босарал руго.",
        "Жакъа нилъее батIияб заман кьун букIаниги, кьури гьечIел руго ГIалихIажиясул дарсал:",
        "«РекIел ургъел чучизе чи тIагIараб замана,",
        "Чорхол унти бицине гьалмагъ гьечIеб дуниял.",
        "ХIадисалда бицуна цо заман бачIинилан,",
        "ЧIаго xyтlи рихараб, хваразда нилъ урхъараб.",
        "…Эбел-инсуе адаб лъималаз гьабулареб,",
        "Лъадиялъул росасе расги мутIигIлъи гьечIеб,",
        "Рибаъ гIемер кваналеб, как-диналъул кIвар гьечIеб",
        "Капурлъи-бусурманлъи батIалъиго лъалареб.",
        "Питнаби тIиритIараб, батIулаб берцинлъараб,",
        "Биял гlодоpe тIолеб, гIадада чагIи чIвалеб.",
        "ХIалал -хIарам жубараб, жахIда-хIусуд гIемераб,",
        "ГIадамал щайтIанлъараб ахирзаманаялда,",
        "ТIад вугев хан ци гlaдaв, гIалимчи хъумур гIадав,",
        "Муъминчи чахъу гIадав, цогидал гьаби гIадал.",
        "Огь, бухIаяб дуниял, диналъе гьечIеб тавпикъ,",
        "Тушман щайтIан тIаделъун, тlaдe ракь хъвай гурони.",
        "Вай, бухIаяб замана, зулму-мункар гIемераб,",
        "Дуниял хараблъидал халваталда чIелаан,",
        "Гьал чIунтарал ракIазе гьечIебищха дарманго?»",
        "ЧIунтарал ракIазе дарман гIадин дунялалда хутIана Инхоса ГIали-хIажил хIеж борхарал ва борхалъуде рахарал назмаби. ШагIирзабаздаги гIалимаздаги кIочон тезе бегьуларо ГIали-хIажиясул дарсал:",
        "«ГIелму гьечIев гIабидги гIиприталъул гIел вуго,",
        "ГIамал гьечIев къадиги щайтIаналъул вехь вуго.",
        "Живго жиндиего гIун, гIамал берцинлъун бихьун,",
        "Хьвадизе лъарав чиги Бичасул тушман вуго».",
        "ЦеберагIи",
        "Дида кколаан цо данделъиялда хIукмудай гьабураб гьал хIакимзабаз рокъогицин гIурусалъ гурони кIалъачIого рукIинеян. МагIарул мацI лъазего лъаларого батизеги рес гьечIоха, гIемерисел нилъедаго цадахъ гIурал чагIилъидал. Гьаб ГIадбулмажид Хачаловасул хабар цIаларабго бичIчIана, гьеб халатбахъараб, цебегоялдаса нахъе инеб бугеб, рахьдал мацI тIагIинабизе гьабулеб хIалтIи букIин.",
        "БукIун буго замана хIакимзабаз жалго гIадатияб халкъалдаса цIодорал, тIадегIанал, церетIурал, культура борхатал чагIи ругин ккезе, жидерго кIалъаялъулъ гIурус рагIаби хIалтIизарулеб. Гьез гьабулеб жоялъул заралияб рахъги бичIчIун, нуж гIадамал гIадин рукIаян абулел чагIиги рукIун руго доб мехалъго. Гьезухъ гIин тIамун гьечIоха. Гьездаги абун батила, гьанже нижедаго абулеб гIадин, нуж нужеего щолеб харжие гIоло кIалъалел чагIи ругин, руцIцIаян. Жакъа бихьулеб буго гьелъул хIасил.",
        "30-40 соналъ цебе магIарул районазда хIакимзабазул мацI могьолъе тIураб борщ гIадаб жо букIараб батани, гьанже гьеб буго бацIцIадаб болъонил мохмох. Гьанжеги бицунеб добго маргьуги буго… кибего тIагIунарила магIарул мацI, жидеего гьелда тIад гIарац гьабулел чагIи ругила эб тIагIунеб бугилан ахIи балел.",
        "Валлагьгиха, гьудулзаби, цо чIухIараб тукада гIодойги йикIун, къойида жаниб жаниве ваккарав лъабго чиясе идрастIийилан гьимун, цIакъаб импуртний тавар бугилан беццун, рекIее гIечIесе ваш размер нетуйилан тIаса-гъоркьан ялагьун къо инабуниги, жакъа дие щолелдаса кIигогIан цIикIкIун харжха дие щолеб букIараб. Эркенаб заманалда макъала хъваниги, кечI хъваниги, тIехь хъваниги, диссертация хъваниги, хъвачIого таниги тIасан кIалъалев чиги вукIунароан.",
        "Сон цо документал ракъезаризе кумек гьабиларищилан цIехезе «юристазул кумекилан» хъвараб бакIалде жание лъугьун йикIана. Къоазарго гъурущ кьунани СалихIица жергъен гIадин рекъезарилила жинца гьелилан абуна цо гIаданалъ. Гьебгощинаб гIарац гIадамазе щолеб жойищ букIунеб, анцIгоялдегIаги гьабе, мун эбелалъе тадилан дица абидал, тIубараб лъабго къо унила жиндир гьел дур кагътазде юссун, гьабиларилан абуна гьелъ дида. РагIарабищ нужеда? Лъабго къоялъул багьа къоазарго гъурущ! Дунилан абуни тIубараб моцIги анцIила лъабазаралъухъ кьун, дунялалда рукIаралщинал ХIажи-ГIисаязул хъулхъалги тIаде росун, гIадамазда малъарилей. ГIантлъи бихьуларищ? Валллагь цIодорлъизе заман щун буго диеги некIого.",
        "РикIкIадасан ралагьани, ругизеги цодагьал гIемерисел гIадамазда релълъинчIел, гIадалалищ цIодоралищали цIар лъезе лъаларел чагIи рукIунел руго нилъер заманалда мацIила, миллатила, рухIияб бечелъийила, тарбияйилан, гIарцул агьлуялда бичIчIуларел жал рицунел чагIи.",
        "Нилъеца бицун жо эхебе унедухъ «зодил агьлу» гьечIеблъи некIого бичIчIана, мунагьал чураяв ГIабдулмажидихъгIаги гIенеккилародай?",
        "Баху МухIидинова",
        "Огь, пакъир, магIарул мацI!",
        "Росулъ хабар тIибитIана колхозалъе байрахъ кьезе МахIачхъалаялдаса цо хIаким вачIунев вугилан. Хадуб гьеб рагIизабуна нижерго радиоялъги. Киданиги дида бихьичIеб ахIи-xlyp, рекерахъди букIана гьеб къоялда росулъ. Машинаялда щиб, чуязда рекIун щиб, лъелго щиб кулабахъе, фермабазде унел рукIана къасисеб данделъиялде гIадамал ахIизе чапарзаби. Гьезие буюрухъ букIана, гIи-боцIуда аскIов цо-цо хъаравулги тун, киналго гIадамал росулъе ракIаризе. Бищунго шавкъалда амру гьабулев чи вукIана колхозалъул председатель. Гьесул xlaракаталдалъун щун букIиндалха байрахъ!",
        "Къалъуде гIадамазда лъана МахIачхъалаялдаса вачIарав хIаким агропромалда хIалтIулев нижерго росулъа МухIамадбег вукIин. Гьев ккола дир мадугьалги, гьитIинаб мехалъ школалда цадахъ цIаларав кьерилавги. ВихьичIого гьоркьор соналги ун ругелъул, дир гъира букIана МухIамадбеггун дандчIвазе, накъиталъе гIодор чIезе.",
        "Бакъанида клубалде данделъана жамаг!ат. ГIадамал лъикI ретIа-къан, рази-ракиго ругоан. РукIинарищха гьезул хIалтIуе тIадегIанаб къимат кьун бугелъул. Къокъаб кIалъайги гьабун, данделъи рагьана парторг Камалица. Цинги гьес paгIи кьуна МухIамадбегие. ЖамагIатчагIаз кутакалда хъат кьабуна. МухIамадбег цеве вахъана. Цо хъегIизеги хъегIун, гьес абуна:",
        "\"Дун кутакалда вохарав вуго, хириял землякал, нужер успехаздаса. Араб соналда нуж битIахъе бахIарчилъиялда хIалтIана. Хозяйствоялъул киналго бутIабазда тIадегIанал показателал рихьизаруна. Хасго жигар бахъана нужер лебалал гIухьбузги полеводазги. Гьезул успехаз рес кьуна государствоялъе гьанги чедги бичиялъул планал перевиполнить гьаризе. Гьеб бергьенлъи кIодо гьабун, республикаялъул правительствоялъ хIукму гьабуна нужее переходящий багIараб байрахъ кьезе. Дун цIакъ вохарав вуго гьеб приятный поручение тIубазабизе дие рес швеялдаса...\"",
        "МухIамадбегица колхозалъул председателасухъе байрахъ кьуна. ГIадамаз хъат чIвана. Гьеб рохалида цадахъго, цо бицине лъалареб цIоройги жубалеб букIана гIодор чIаразул ракIазулъе. МухIамадбег нахъеги эхетана добго трибунаялда нахъа.",
        "\"Амма, товарищал, успехаз нилъ парахалъизаризе бегьула. Жигар бахъизе ккола жеги лъикI хIалтIизе, недостаткаби лъугIизаризе. Нилъерго хIалтIулъ ралагьизе ккола критикияб бералдалъун. КIвар кьезе ккарал отрасляби жеги г[емер руго. Масала, босизин молочний ферма. Нужер дояркабазул удоял мадугьалзабазулалдаса низ­кий руго. Рахь бичиялъул планал колхозчагIазухъа собрать гьабурабги тIаде жубан гурони виполнить гьарун гьечIо. Гьелъие, узухъда, цо опреде­лений причинаби руго. ГIолеб гьечIо корма, ай саломаги малълъун тIубазабун буго харил план. ГIачиязе кколеб уход гьабулеб гьечIо. Биччалеб буго дояркабазул текучесть. Гьелъ отрицатель­ный асар гьабулеб буго удоязе...\"",
        "Доклад лъугIана. МухIамадбег гIодов чIана. КIалъазе рагIи кьуна РАПОялъул председатель Къурбание. Гьес, цин графинги гьетIизабун, стакан цIураб лъим гьекъана. Цинги кIал бичIана:",
        "\"Хириял гьалмагьзаби! Дунги присоединить гьавуна гьанир гьалмагъ МухIамадбегица абурал рагIабазде. Жакъа, перестройкаялъул заманалда, нилъ дагьалги ответственнияб къагIидаялда хIалтIизе ккола. Нилъер щивасда тIадаб буго жиндирго энергия удвоит гьабизе, передовой опит хIалтIизабизе, резерваби ралагьизе, хозяй­ство цIияб механизмалда рекъон бачине. Дида ракIалде ккола гьаб нужее кьураб переходящий байрахъалъе нужеца достойный жаваб кьелилан ва нужеде гьабураб доверия оправдать гьабилилан...\"",
        "Рахъ-рахъалде валагьулев, чIаралъувго заназдилев вукIана дида аскIов гIодов чIарав херав ХIасан. Гьесда гIайиб шиб, дагь-дагьккун хIенсезе лъугьана дирги гъоркьгоги унтараб ракI. Щаяли, мугъзадасан цIунцIраби харулеб гIадаб асар лъугьана. Дие бокьун букIана цо кIудияб гьаракь гьабизе. Амма кIалдиса къватIибе сас бачIинчIо, шокьроб ракьа къараб гIадин хутIана. Унго, макьилъдай дида гьаб кинабго бихьулеб абун паркъана цо хиялияб пикру. Амма херай до­ярка Хамиз кIалъазе яхъарабго лъана дун макьилъ вукIинчIевлъи.",
        "\"Хириял вацалги яцалги, - ян байбихьана гьелъ жиндирго калам. - Дирго лъавукълъиялъ, колотIа гIурай гIадан йикIиналъ батила, дида гьаниб МухIамадбегицаги Къурбаницаги бицараб жо бащдабги бичIчIичIо. Амма, яцалги вацал­ги, дояркабазда гIайиб чIвазе дун рази гьечIейха. ГIачи гьезе хинаб бокьги, чури гьабизе гIатIги, руснахъе базе лъикIаб херги кьун букIарабани, рахь бечIчIизе ниж лъидасаго къелароан. Гьале живго пирсидатель. Гьикъеха, яцалги вацалги, гьасда чан къоялъ ниж гIачиязда цебе базе наккуцин гьечIого хутIаралилан. Дир лъугIана\".",
        "Хамизие хъат кьабуна тIадеги рахъун. Щаялиго, дир судулеб букIараб ракIалъеги дагьаб бигьалъи ккана. Кьерхараб зоб цойидасанго роцIцIун араб гIадаб хIал лъугьана. Колхозалъул председателасул жавабалъулаб каламалдаса хадуб, данделъи лъугIанилан лъазабуна.",
        "ГIадамал рокьо-рокъоре ана. Дун МухIамадбегида аскIов эхетана. Бокьун букIана гьев дилъувего ахIизе, гьитIинаб мех ракIалде швезабизе, лъугьа-бахъиназул бицине. Амма битIккечIо. Парторг Камалица абуна мачIчIадалъе хьихьараб гIакаги хъун бугила, квен гьабизе руччабиги ритIун ругила, къаси МухIамадбегги, гьесул хъи- занги, Къурбанги жинца гьоболлъухъ ахIун ругилан. \"КIвахIаллъичIони, мунги вачIа нижехъе. ЛъикIаб чIагIаги буго, кечI ахIизе ясалги руго\", - ян лъугIизабуна Камалица, дидехунги вуссун.",
        "Дун кIудияб гьираго гьечIого ана росутIарада бугеб Камалил рокъове. КечI-бакъан хирияв чи вугониги, чохьол устарзабазулгун кIудияб гьудуллъи дир букIунаро. Кин бугониги, кIал тарун букIаго таргьа кквеян абухъе, ахIаралъуве ана. Хьул букIана цевегосев мадугьаласулгун ракI биччан хабар бицине. Амма жакъаги керен бухъулев вуго, щай дун дове араван. Жакъаги унтулеб буго дир жагъалаб ракI. Дунго дилъго вагъулев вуго, гIундузда килщалги чIван, щай нахъе инчIеван. Гьениб дида рагIанщинаб бицине хIалкIвеларо. Цо-цо хIужаби ракIалде щвезарун тела.",
        "Камалил хъизаналъ столалда квен лъуна, гьуд-гIучI рекъезабуна. Узухъда, бисмила лъицаго бахъичIо. Къоялъ къадал устарасе палгьалъуда рукIарал гIадин, киналго хъантIун кваниде тIаделъана. Дицаги кIалдиб лъуна цо гьанал кесек. Амма къулчIун инчIо.",
        "Аня, ворея гьаб кусок кквея! Гьалдаса вкус­ный гьан тIокIаб букIунаро, - ян МухIамадбегица лъадухъе кьуна гьанал цо къотIел.",
        "Дуда лъалагури, Миша, дица жирный жо кунареблъи. Гьелъ дир апетит хвезабула. Дихъе гьениса цо сиралъул кусок кье, - ян абун, Анисатица гьан гIодоб лъуна. Цинги надалдаса гIетI бацIцIана. - Бихъун унеб буго жакъаги бетIер...",
        "БетIер унтулебищ бугеб? Кинаб дару дуе рекъолеб, Анисат? Гьединги абун, цо кагътил къвачIа цебе босун бачIана Камалил чIужуялъ.",
        "Постоянно давлениялъ мучать гьаюлей йиго Аня, - ян гьелъие гIоло жаваб кьуна МухIамадбегица. Гьай ячинчIеб курортги течIо, кколеб толкги гьечIо...",
        "Гьаб погодаги бихьуларищха бугеб каприз­ный. Гьаб сиросталъ сахалги унтизарила, - ян абун, хIакимасул каламалда квартIа Къурбани­цаги кIутIана.",
        "Миша, цо гьеб дир сумкаялъубе квер бегье. Гьениб буго дие данде кколеб лекарство, - ян Анисат тIаде яхъана. - Дун цодагьалъ свежий воздухалде инин...",
        "ГIемераб жо лъана гьеб сордоялъ дида МухIамадбегидасан. Лъана гьезул лъимал Сашаги Соняги \"на отлично\" цIалулел рукIин. Лъана \"импортный капелги рекъон, кухняялъе ре­монт\" гьабун букIин. Лъана шагьаралдаса бегьун квер гIунтIулеб бакIалда \"дачный домик\" букIин, гьеб базе босараб \"кредит погашать гьа­бун\" лъугIи. Лъана \"щибаб выходноялда цадахъ загараться гьаризе гьел пляжалде\" унеблъи ва гь.ц. Амма лъазе кIвечIо щиб хъулухъалда МухIамадбег вугевали, гьес сундулниги жавабго кьезе кколишали. БукIа абе, кидал лъанги гьеб лъала дидаги росуцояздаги...",
        "Сашалги Сонялги гIемер бицине МухIамадбег лъугьиндал, Камалил лъадуца намусго гlaдин гьикъана:",
        "Васасда дур эмен АхIмадил, ясалда жиндир кIудияй эбел Написатил цIар лъунилан йикIана Анисат. Дида мекъийищ доб бичIчIараб?",
        "МухIамадбег цодагьалъ бадиве багIарлъанилан ккана дида. Амма щиб лъалеб, гьеб чIагIдал иш букIун батизеги бегьула. \"Соседазул лъималаз абулеб жоялде ругьунлъун ратила нижги. Городалда батIияб возможность гьечIелъул\", - абун жаваб кьуна гьес Камалил чIужуялъе...",
        "Сордо лъикIги гьабун, дун нахъе ана. Амма рогьинегIан макьу щвечIо. Дир ботIролъ гъугъалел рукIана магIарул мацIалъул, умумуз тараб ирсалъул, адабияталъул пикраби. Огь, пакьир, магIарул мацI! Лъицадай гьеб хIалалда гъура- чункараб, эбелалъул рахьдада цадахъ нижехъе бачIараб мун? Кир цIаларал, кир гIурал гьал эбелалъул мацI кIочарал гIакъилзаби - хIакимзаби?",
        "МухIамадбегил Миша лъугьун вуго, Анисат Аняде сверун йиго. Хисун руго лъималазда ахIун рукIарал магIарул цIаралги. Жидер лъимал гьадинал \"гIакъилал\" гIадамаллъун рахъараблъи лъалебани, къаналги рорхун, хабалъан ралагьилаан гьазул умумул. ЛъачIого лъикI гьезда гьеб. Риччанте \"ахираталъул рокъорниги\" парахат рукIине гьезул рукьби. Цойги ахIмакъаб пикру бачIана ботIролъе. Нусго соналъул гIумру кьеги МухIамадбегие. Кин бугониги, абадиялъ вукIинаро гьевги дунялалда. Хвела, вукъила. Кинаб цIардай хъвала гьесул къаданиб эхетараб зонода?",
        "Гьединал пикрабаца рахIат толеб гьечIо унтараб ракIалъе. Гьоркьо-гьоркьоб, дидаго лъачIого, бадиб магIугицин хулула.",
        "БитIахъе ракI гурхIула гьединал гIадамазда. Гьел пашманал лахIзатазда ракIалде щола Авар театралъул сценаялдаса Заза-бикал роль хIалей цо артисталъ абурал рагIаби: «Нужеца дун жийго те! Нужер хабалъ нуж рукIина, дир хабалъ дун йикIина. Чияр милат гьабизе лъугьин, гьеб ккола чияр мунагь тIаде боси».",
        "Гьеб битIарабги батила. Дир хабалъ Myxlамадбег лъеларо. Амма гьев дие чияр чи гуро, рукъ рекIарав мадугьал вуго. Нагагь нужерги ратани гьединал мадугьалзаби?",
        "ТIаса лъугьа, гьудулзаби, дир халатаб хабаралда. Абула, нилъер къвачIица кквечIеб, чияр цIалкIицаги кколарилан. Кквезе, жаниб хIебтIизе кIвечIо дидаги гьеб балъголъи. ЦIакъ \"унтун\" буго магIарул мацI Щиб нилъеца гьабилеб? Лъиде рехилеб гьелъул гIайиб? Добго чIунхутIиялъул заманалдейищ? Бегьила гьелдеги, ки­налго мунагьал хIехьараб гьелъ, гьаб гIайибги хIехье абе. Амма кирха рукIарал нилъ?",
        "Гьединал пикрабазда вукIарав дир рекIеде цIам бана, мал кьабун нуцIаги рагьун жаниве вачIарав, херав ХIасаница. Я салам кьечIого, я ворчIами абичIого, гьев битIахъе дида цеве эхетана.",
        "Ле, мадугьал, - ан абуна гьес, дир бадивеги валагьун. - Кинаб къимат дуца кьураб нолъ клубалда букIараб мажлисалъе?",
        "Кидаго букIунеб гIадинаб мажлис букIанаха, ХIасан. Щиб къиматха дица кьелеб?",
        "Кидаго гуро, гьудул, гьедин букIараб! Щиб дуда бичIчIараб МухIамадбегилги Къурбанилги кIалъаяздаса? Лъил мацI бицунел дол рукIарал? Нужее киназего цIакъ бокьула \"лъимал - метерисеб къо кколаян\" гаргадизе. Эбел-инсул мацIги, яхIги, гIадатги кIочарабищ нилъер метерисеб къо букIинеб? Батани, гьеб хIажатцин гьечIо!",
        "ХIасан, вачIаравго гIадин, инеги ана. Я гIодов чIечIо, я къо-лъикI гьабичIо. Дида цIакъ битIун бихьана ХIасанил рагIи. ХIажат бугищ гьединаб метерисеб къо? Кин нужеда ракIалде кколеб?",
        "ШАМИЛИДЕ",
        "1.",
        "Дур гьитIинаб зани заназул рохьоб",
        "Бихьула рикIкIада Мадинаялда.",
        "Зонода бикIараб цIар гьечIониги,",
        "ЦIалула СагIудил ГIарабалъ дица.",
        "Мун довайищ вугев, магIарул имам,",
        "Инсул тIалъиялъул тIабгIалъул бутIа?",
        "– ТIаде вахъун Шамил вачIуна дихъе,",
        "– Дун дова гьечIилан, дун гьанив вугин;",
        "Дора ракьулъ ругин янгъизал рукьби,",
        "Рокьи, хIасрат танин Дагъистаналда;",
        "Доба – къеркьеялъул къанщарал берал,",
        "Къо гьалдараб гъугъай – Ичкерил рохьалъ;",
        "Доба би бетараб чалма хутIанин,",
        "Хвалчабаз ссуссунин мугIрул сухъмахъал;",
        "Доба салулъ къанин чияр варани,",
        "Чодул пунхъи бугин СалтIагун Хьаргаб .",
        "Доба – холесул как, гьаниб – кечIгин цIар,",
        "Дир тIерхьунареб цIва АхIулгохIалда.",
        "Доба – дир жаназа, амма жигар, гуч:",
        "Генубги, Гъунибги, ГIандибгун Даргъоб.",
        "Дова – мусруялъулъ Аллагьасул лагъ,",
        "Гьаниб – эркенлъиян гурарал гъуждул.",
        "Доба – бецIаб лахIту... Дир рухIгин канлъи",
        "– Кинабго хутIана хучдузул тIогьиб.",
        "Дун гIарабалъ гьечIо... Гьалдолеб къарну",
        "МугIрул къеркьеялъул къисабалъ буго.",
        "Къоно чIвалареб ракI, чIагояб бетIер",
        "Ункъо Гъойсуялъул гъулдулъ хъудана...",
        "Лъала, дир доб гIумру цIиял гIаршиназ",
        "ГIемерал гIоркьилаз борцуна гьанже,",
        "– Дирги дагIба гьечIо, югалул сиялъ",
        "Севералъул махил гъутIби чIухIунин;",
        "Чанги чу гьекъараб некIсияб ЧIикIаб",
        "Дагъистан борхизе тIиналде унин...",
        "Разилъи буго дилъ къо щвараб мехалъ,",
        "Шинелалъ рагъарал наслабаздаса.",
        "Амма кьал лъугIигун, кинабго кIочон,",
        "КIалъалезда дица мухIкан абила:",
        "ГIезегIан сонаца чвахун цIад банин,",
        "Чаран кьурул гьецIо цохIо кьуричIин;",
        "Чанги горо щвараб Генуб кIкIалахъ гъветI,",
        "Гъолъул цIакъ гъваридал кьалбал рукIанин;",
        "Каранда къараб хеч кьурун бахъарав",
        "– Кьвагьидахъ, бихъ чIалгIун вахъун вукIинчIин.",
        "Кибго хъвачIониги, цIалила дир цIар",
        "ЦIолбол гъабу барал гъулдузул васаз.",
        "Биччай рахIат, унго, хабалъгIаги дий,",
        "ХвезегIан гIумруялъ цо къоялъ лъачIеб.",
        "... Йохъ дун дова гьечIо, дора дир чIумал,",
        "ЧIалгIарал, рукIкIарал сагIтал рикIкIарал.",
        "ЧIаголъи хутIана дир Кавказалда,",
        "Киналго рагъалги ругъналги гьанир.",
        "2.",
        "Мун цоги бакIазда вукIаравани,",
        "БукIинаан шагьар Шамилин абун.",
        "Шагьар бакьулъ кьурда паркъелаан черх,",
        "Доб Петербургалда Петрал гIадин дур.",
        "Мун гьев пача гуро, дуца гьал гордал",
        "Доб Европаялде рагьичIо, имам.",
        "Европа, Рим, Париж, – гьел абиларо,",
        "Алжан зобалазда цIехана гIицIго.",
        "Дагъистан букIана гъваридаб кIкIалахъ,",
        "– Гъобасан цIвабзахъе бугеб щинаб нух.",
        "ГIемер накIкI букIана, канлъи букIинчIо,",
        "ГIемер как букIана, кучIдул рукIинчIо.",
        "Цингиги Россия, кIудияб улка,",
        "– КIудияб би киса гьитIинаб цIудуй?",
        "КигIанго борхатаб букIа доб Гъуниб,",
        "– Гъугъдулъан рахарал дол апшеронал!",
        "Дуцани, багьадур, гьитIинал гордал,",
        "Пушкин лъарав ани, огь, рагьилаан.",
        "Амма рагьулаго тIухьиялъул цIад,",
        "– ЦIадуца рухIулел кIкIуйдулъ росаби.",
        "Дур гIакълу гIелаан ракълид вукIине,",
        "Паракъат какги бан, ахал лъалъазе.",
        "Амма данде чIвана хучдузул рохьал,",
        "– Хвалчаца абуна, чоде вахаян...",
        "... Дуй памятник гьечIо, гьеб дуй кIваричIо,",
        "Мун Дагъистаналда гьавураб гIола.",
        "Гьалеян Каф-Дагъалъ дуде битIараб",
        "Доб килищ хутIана, доб къотIун гьечIо.",
        "3.",
        "Мун – дир аваразул лъалев авараг,",
        "Апараглъун ккараб Калуга шагьар...",
        "Дун щвана гьениве... КIудияб асар!",
        "КIитIалаяб мадрас гIурус ракьалда...",
        "Гьанже хIужраялъуб буго школа,",
        "Дол тункIазул кIкIуял кIочараб наслу.",
        "АскIоб – областалъул гьоркьосеб музей,",
        "Гьениб имамасул Къуръангун гулгун.",
        "Манзил цодагьалъ тун Циолковский,",
        "– Кидадай Гагарин гьавилеяли...",
        "Огь, Дагъистаналъе метераб къоялъ",
        "КъачIараб бичIчIарав, сонисев гIакъил!",
        "Окаялъ хисичIо гьасие Койсу,",
        "КигIан гIемер берзулъ гьеб бераниги.",
        "МугIрулги рукIана макьилъ рихьулел",
        "Гьал рохьал гIемерал гIатIилъабазда.",
        "ГIурус пачаясде гьас хъвалеб буго,",
        "Дун, Аллагьасул лагъ, унтун херлъанин...",
        "Гьасий зобалаз щай жаваб гьабичIеб.",
        "Жибго пачалъиги херлъун бугилан!..",
        "1984",
        "РачIайила, цо цIиял къагIидаби хIалтIизарун, жедер учительзабаз кьолел дарсалги рихьизе, битIун гьабулеб бугищали къиматги кьезе, лъаларебги малъизе, суалазе жавабалги кьезейилан Кизилюрталъул ТУНОялдасан Нуцалай СайгидахIмадовнаялъул ругьелги бачIун, рахъана Гъуниб районалъул СафаргIали хъутуналъул школалде. Нухасан ГIайшат Малачиеваги ячана. БатIи-батIиял школазул учительзабиги ратана нижедасаги цере щун.",
        "БитIун авар мацIалъул дарсиде тIаде ккана. ЦIакъ махщалида ва лъималазул гъира балеб къагIидаялда бачана дарс гьеб школалъул авар мацIалъул учитель Хадижат Тажудиновналъ. Цониги вукIинчIо дарсида гъорлъ гIахьаллъи гьабуларев цIалдохъан. Гьелдаго хадуб, цойги классалъул лъималазе рагьараб авар мацIалъул дарс кьуна бекьечIдерил ГIарада хъутаналда бугеб школалда авар мацI кьолей учитель Шамай Камаловналъ. Гьелъги гIажаиблъизаруна авар мацIалда предметияб цIаралъул къагIида (правило), лъималазда ракIалде чIезе гIоло, кочIохъего ахIун ва гьезда ахIизабун. Бищунго аслияб, дица кIвар кьураб жо - цониги цIалдохъан ракIгъоларого, щиб гьабилебали лъаларого вукIинчIо гьел дарсазда. КIиябго дарсида хIалтIизаруна компьютер, проектор, слайдал ва гьел гурел цойгидал алатал. ХIасил калам: ТУНОялъул школазда авар мацIалъул дарсазулгун гьоркьоблъи лъикI букIин нижеда бичIчIана. Гьеб СафаргIалиялъул гьоркьохъеб школалъул директор МухIамад Рамазановичасги цIакъ кIудияб кIвар кьолеб буго лъималазул цIалуде гуребги, рухIияб рахъалдеги. Авар мацIалъул учителасе чIезарун руго киналго шартIал лъикI хIалтIизе ва лъикIал хIасилал рихьизаризе.",
        "Амма, нижее рагIи кьейгун, ХIайбула Сулеймановичас абуна жиндие рокьичIила дарсал, ФГОСалда рекъон кьечIила, дагьалги лъикI кьезе бегьулаанила… Унхайилан абуна дицаги… Суалал ругони жавабал кьезе ниж кидаго хIадурал ругилан абуна Разият ХIамзатовнаялъги. Абу-абураб диктофоналдеги бахъун, цо хIарп гьоркьоб биччачIого жинца магIарул радиоялдасан кьелила, «Лачен» журналалда бахъилилан лъугьана ГIайшат Малачиеваги. Хъвайила ва цIалейила, лъимал, «Лачен» журнал, нужедаго хадуб «ХIакъикъат» ва «Миллат» газетаги цIалун бажаризе.",
        "РачIаха нилъ, нилъеего дарсалги рихьизарун, цойгидал учительзабаздаса элги рахчун рукIинчIого, гьел авар мацIалъул учительзабазул Ассоциациялъул сайталдаги лъун, киназдаго рихьулел ва пайда босун бажарулеб хIал гьабизейилан дица абигун, гьеб пикруги цIакъ рекIее гIуна учительзабазе. Жеги киназдаго рагIун букIун гьечIо эб.",
        "Гьалбал рачIингун, жедер кинабго махщел бихьизабилилан, лъималаз лъикIаб концерт кьуна… Цо Шамилилан цIар бугев гьавуралдаса нахъего канлъи бихьуларев васас ахIараб кечIалъ ниж кверде росана, цо-цоязул магIугицин хулана бадиб. ЦIакъ махщалида ахIулеб бугоан, гIажаибго берцинаб гьаркьидалъун. Живго Синдикъовас малъулила эсда кечI ахIизейиланги бицана. Бугоан гьесул Аллагьсго кьураб кутакаб гьунар. РагIила нилъеда киназдаго жеги гьесул цIар.",
        "Гьеб школалъул директорасеги учительзабазеги кьезе бокьун буго кIудияб баркала гьадаб адаб-хIурматалда ниж къабул гьарурал. Гьединал семинараз кIудияб кумек гьабула учительзабазе цоцаздаса цIи-цIияб жо лъазе, ва нижее, сунда тIад хIалтIилел ва кинал тIахьал, программаби, кумекалъе хIалтIизарулел жал учительзабазе къваригIун ругелали лъазе.",
        "Гьабулеб данде билъаги!",
        "P.S. Рокъоре щолаго ХIайбула Сулейманович вуго, жеги я программаби жидехъе щвечIел, я цIалул тIахьал гьечIел, сундаса росун жидеца ал ФГОСалда рекъон дарсал кьелелилан абизе лъачIила дол учительзабазда))).",
        "Балагьаразда батула!",
        "ХIурматиял «Миллат» казияталъул цIалдолел! Чанго соналъ социалиял",
        "гьиназда ва «Дагъистан» журналалъул гьурмазда гIурус мацIалда бахъулеб",
        "букIана МухIамад БисавгIалиевасул къисабигун харбаздаса, дневниказдасагун ракIалдещвеяздаса гIуцIараб «Тайная тетрадь» («Балъгояб даптар») абураб проект.",
        "Гьеб цIакъ лъикI къабул гьабуна цIалдолеца гIурус мацIалда. Гьениса харбал рахъана",
        "Россиялъул «Литературияб газеталъги», гьелго харбал ун руго Россиялъул прозаялъул антологиялдеги. Гьеб кинабгоги хIисабалде босун, «Миллаталъул» редколлегиялъ",
        "хIукму гьабуна «Балъгояб даптар» щибаб номералда авар мацIалдаги кьезе. Гьалда",
        "тIасан нужерго пикраби, дандерижиял ратани, гьезие бакI батила казияталъул гьурмазда.",
        "Адабгун, «Миллат» казияталъул редколлегия",
        "Эменги помидоралги",
        "Араб гIасруялъул кIикъоабилел сонал рукIана. ХIалтIизе лъалел ва бажарулел чагIи гьечIолъиялда бан, дун, анлъабилеб классалъул цIалдохъан, тун вукIана Гъерел росдал сельсоветалъул секретарлъун. ТIоцебесеб харжги щун вохарав ва чIухIарав дун лъугьана, рокъобе цо щиб букIаниги жо босизейилан, райцентралда бугеб тукада жаниве, - йилан бицунеб букIана инсуца.",
        "Босизе жого букIинчIо гьениб. Школалъе къваригIунел жал росана, къалантIар босана, цо чIама-къамулеб гIадаб жо щибдай босилаян сверсведана. Тукенчияс бетIерги гьанкIизабун бихьизабулеб бугоан хъорщода лъун бугеб кIиго литра тIолеб гIадаб банка. Гьелда жаниб гIечги гуреб, гIечалда релълъарал цо багIарал жал ругоан лъеделел. Гьеб щибилан гьикъизе дир гIакълуялъ къабул гьабичIо. Дунги гIадатияв чи гурелъулха вукIарав, гьединал жал лъачIого вукIине. ТIубарав сельсоветалъул секретарь. Кидаго дицаго босун ругьунаб жо гIадин гьеб банкаги босун, киналъухъго гIарацги кьун, мугъзада балеб таргьиниб гьебги лъун, дун росулъехун вагъарана. ТIокIаб босизе жоги букIинчIелъулха тукада.",
        "БукIана кватIараб хаслихълъиялъул заман. Райцентралдаса росулъе буго 40 километралъул нух. ТIеренаб гIазул гъат тIад бугеб сухъмахъ-нух букIана цин кьурабалъан эхеде раялъ ине кколеб, цин лъарахъе гIодоре раялъ лъугьине кколеб. Гьеб свералаби гIемераб, бокьараб бакIалдасан кьурса гъоркье хъуштIун ине рес бугеб хIинкъараб нухдасан лъалхъичIого ани, 7-8 сагIаталдасан щолаан росулъе.",
        "ГIемераб гIакъубаги бихьун, свакан, тату хун, къасиялдехун дун рокъове щвана. Гьеб букIана рагъ лъугIун хадусел захIматал ва ракъарал сонал. Рокъор рукIана ракъарал вацал ва яцал. Мугъзада таргьагун дун ваккидал, гьезул рохалие гIорхъи букIинчIо. ХIухьбахъизегIанго чIечIого рагьана дица таргьа ва бахъана къватIибе доб банка. Гьелда жаниб бугеб жо щиб ва кинаб тIагIамалъул жояли лъалеб гьечIониги, кунеб жо букIин бичIчIаралъул, гьеб рагьизегIан чIезе кIоларого рукIана киналго, кваназе бокьун.",
        "БекичIого гьеб чIухIараб банка рагьизе мадугьалихъа росдал учитель ахIизе вац витIана. Доб заманаялъ учитель вукIана росулъ бищун къадру-къиматалда вугев чи. ВачIун, носоца тIалъелги рагьун, банкаялъуса доб гIеч гIадаб жо бахъана учителас къватIибе.",
        "Гьая, лъимал, гьанже хIалбихьилаха нилъеца щибги босун нилъее ИсмагIил вуссун вугевали, - йиланги абун учителас хIанчIана гьеб багIараб гIечалда релъараб жо. БукIкI-букIкIине гьумерги гьабун, векерун нуцIихъегун, гьес гьеб къватIибе тун балагьизабуна. ГьакIкIан кIалалгун нижги хутIана, щибго бичIчIуларого. Цинги дицаги хIал бихьана. Бугоха цо гьуинаб лъалареб, цIекIаб лъалареб, цIамгIалаб лъалареб, данде гьулгIилеб гIадаб тIагIамалъул нигIмат. ХIанчIараб жони дица къулчIана. Дидаго ракI гурхIун - 40 километралъ гьадаб банка мугъзада баччарав. ТIокIаб кIалдибе босизе бокьичIо. Цониги вацасниги квинародаян вукIана, ракъунги ругелъул. Гьезги къватIибе туна.",
        "Чанго минуталдасан тIадги вуссун, къватIиве ун вукIарав учителас абуна:",
        "Гьел руго помидорал. Дица ЦIоралда кун рукIана гьел. Амма гьел дора гьедигIан цIамгIалал рукIинчIо. Дуца босараб жо щибали дида лъаларо, ИсмагIил, гьел тIагIамал жал рукIуна, - йиланги абун ана мугIалим жиндирго рокъове. Мекъи ккараб дараналдаса ракI бухIун чара хун дунги вукIана. Помидоралги къватIире рехун, ракъуца холаго регана киналго цо кIудияб къохьол хъабарчаялда гъоркь, халатаб хаслихълъиялъул сордоги бугелъул, квачачIого рукIине.",
        "Помидоразул щиб кканиги, цIорол банкаялдаса эбел цIакъ йохана. Доб заманаялъ магIарухъ цIакъ къанагIатаб жо букIана цIорол суркIа-щурун. Хъорщода бищун бихьулеб гIадаб бакIалда лъуна гьелъ гьеб. Росуцоязда чIухIун бицунаан гьелъ, гьалейила ИсмагIилица гьаб банка цIун помидорал рачIун рукIанила, гьелги кванила, гьале жиндие банкагийила. Унгогиха, вас – цIалул отличник, гьелда тIадеги - селсоветалъул секретарь, гьитIинаб букIаниги харжги щолев. ЧIухIизе гIилла кIудияб букIана эбелалъул.",
        "Гьедин букIуна чи батIияб кванил тIагIамалде ругьунлъичIеб мехалъ. Нухалги гьечIеб, машинабиги хьвадулареб, къватIисеб дунялалъулгун бухьенго гьечIел магIарулазда помидор щибжояли лъалароан доб заманаялъ. ХIамуздаги чуяздаги баччулаан чара гьечIого къваригIунеб щинаб жо, помидоразде регIун рукIунароан. Гьеле гьеб гIиллаялъ рокьичIо, жидецаго кидаго кунеб квандаса батIиял, ругьунал гурел цIамгIалал помидорал магIарулазе.",
        "Гьединлъидалин дир помидоразулгун хасаб гьоркьоблъи бугеб. Дида гIемераб ракIалде щола гьеб тIоцебесеб лъай-хъвай. Гьелдаса нахъе лъабкъоялда анцIгогIан сонал аниги, кIочон толаро, - ян абуна инсуца кверзукь цо гьитIинаб помидорги сверсезабулаго МахIачхъалаялда бугеб дир рокъор кваназе чIараб бакIалда. – Хадуб нижер лъикIаб лъай-хъвай ккана. Избербашалда интернаталда цIалулеб мехалъ колхозалъул хурисанго кунаан. КъотIа-сотIун салаталилан цо жалги гьарун квине бокьуларо, гьале гьадин тIубанго, кIийидеги къотIун квине бокьула…",
        "Эмен нижгун гIемерав хабар-кIалалда вукIунев чи вукIинчIо. Анкьида жаниб цо-цогIаги гIумруялдаса лъугьа-бахъинал рицинчIогоги чIолароан. Цо-цо кепал рукIунаан гьесул харбал, цо-цо пашманал рукIунаан. ГIемерисел гIадатиял гьадингоялин ккарал харбаз гIажаибго рагьулаан доб заманаялъ магIарулазул гIумру. Гьениб пикру гьабизе жоги гIемер батула.",
        "Цойги кепаб хабар бицана помидоразулги стипендиялъулги хIакъалъулъ дир инсул гьитIинав вацас, дир имгIалас, инсул харбидаса хадуб. Гьеб цойги нухалъ бицина. Гурони цIакъго гIемераб томат ккезехъин буго цо хIарччинибе.",
        "Заманаялъул гьоко",
        "Ракьул мацI лъазабизе ккола",
        "БакIазул цIарал – гIелму, тарих, политика",
        "2012 соналъул 13 апрелалда РАНалъул ДНЦялда тIобитIана Дагъистаналъул географиял цIарал лъугьиналъул бицунеб гIелмияб данделъи.",
        "XX гIасруялъул бащалъуда гIалимзабаз абулеб букIана нилъер республикаялда гьел цIаразул бащадал",
        "кIочанилан,риланилан.",
        "ТIадчIун гьел ракIариялъе гьанжегIаги хIалтIи гьабичIони, гьелъ нилъер тарихги, мацIги, халкъги мискин гьабулилан бицана гьениб цIех-рехчагIаз.",
        "БакIазул цIаразул хазина",
        "ДНЦялъул тарихиябгун маданияб ирсалъул масъалабазул рахъалъ ГIелмияб советалъул исанасеб гьеб дандеруссиналда кIалъалаго, централъул нухмалъулесул заместитель МуртазагIали ХIажиевас абуна, республикаялъул вузазда цадахъ, топонимазул (бакIазул цIаразул) гIелмияб цIех-рех жидецаги гьабулеб бугилан. ХIалкIванагIан цIикIкIун гьединал цIарал кагътиде росун, гьел киса рачIаралали лъазабун, топонимазул хасаб хазина (энциклопедия, фонд) гIуцIун, жеги гIемераб хIалтIи гьабизе ккезе бугилан бицана гьес: «Топонимал дандегьариялъул ва гьезие гIелмиял баянал кьеялъул хIалтIи жеги жагаралда гьабизе ккола. ЦIакъ кIвар бугеб тема буго гьеб. Жакъа тIолабго Северияб Кавказалда гьеб гIелму (топонимика) цебетIолеб буго. Гьединлъидал босана гьаб суал ГIелмияб советалъул данделъиялда гьоркьоб лъезеги. Аслияб кIалъай гьаниб гьабизе буго гIалимчи МухIамадМухIамадовас. БакътIерхьул Дагъистаналъул топонимазда тIасан гъваридал цIех-рехал гьарун руго гьес. Севералъулгун бакътIерхьул Кавказалда, Адыгеялда, Осетиялда, - киса-кирего топонимал лъазарулел руго. Осетияз киналго топонимал ракIарана, чачаназги георгафиял цIаразул кIиго том къватIибе биччана. Гьеб масъалаялда тIад гъеж гурун хIалтIизе ккола нилъги».",
        "«Топонимазул бугеб кIвар цебечIезабулеб цо мисалалдасан байбихьулеб буго кIалъай. – илан абуна ИЯЛИялъул грамматикиял цIех-рехазул отделалъул нухмалъулев МухIамад МухIамадовас. – Дагъистаналъул Централияб архивалда хIалтIулеб заманалда дица халгьабулеб букIана ракьазул гIорхъаби сабаблъун росабазда гьоркьор ккарал тунка-гIусиязул. Масала, гъагъадерилги чачаназулги, кьахъадерилги гьамщаредилги ва цогидалги ракьазда тIасан ккарал кьалазулъ, мегIер-гIалах лъилали чIезабулеб мехалъ, маслигIатчагIаз цIехолаан кинаб росдал ва щиб мацIалда пуланаб бакIалде цIар бугебилан… Географиял цIаразул цIех-рех гьабулеб гIелмуялде, топонимикайилан гуребги, ономастикайиланги абула. ТIоцебесеб Кавказалъул ономастикияб данделъи тIобитIана 1971 соналда машгьурав ономатолог, АНалъул этнографиялъул институталъул ономастикаялъул къокъаялъул нухмалъулев Владимир Никоновас… Ахирал соназда Дагъистаналъул гIалимзабаз ономастикиял цIех-рехазде цIикIкIараб кIвар кьолеб буго. Хас гьабун гьеб темаялда хIалтIаби хъвана Багомедовас, ГIабдулжалиловас, Исмаиловас, Жаватовас, ХIасановас, ГIабдусаламовас ва цогидазги. Гьезда гьоркьор рехсезе бокьун буго ИЯЛИялъул кIиго соискателасул цIарги. «Мавраевъ» абураб басмаханаялъул нухмалъулев, ИЯЛИялъул соискатель Дибир-ГIали Хазамовас кIудияб жигаралда ракIарулел руго топонимал. Дагъистаналъул гIемерал росабалъе щун, таманал георгафиял цIарал къалмиде росана гьес. Гъоркьиса Тбилисиялда Кетеван Ломпакидзеца нусго сон тIубаялъул хIурматалда тIобитIараб конференциялда гъваридаб гIелмияб калам гьабуна Хазамовас. ГIандаллъиялъул топонимал кин лъугьаралали бицана гьес конференциялда. ИЯЛИялъул аспирант МухIамад ХIажиевас хъвалеб буго магIарул мацIалъул бакълъадерил диалекталда тIасан диссертация. Шамил ва Гъуниб районазул щуго росу кIалъала гьеб диалекталда. Гьел росабалъа ракIарулел руго ХIажиевас топонимал».",
        "Рекъав Тимур – Сталин – лингвоэкология",
        "Рагъазул ва цоги политикиял лъугьа-бахъиназул хIасилалда топонимал тIагIиналъул мисалал тарихалда гIемерал рукIанилан абуна МухIамадовас. Рекъав Тимурица щущазарурал росабазул микротопонимия нилъехъе кодобе щвечIо. 1944 соналда Чачаналъе гочинарурал ва магIарухъе тIадруссинчIел росабазул бакIалъулал цIаразеги гьебго къисмат насиблъизе бегьула, гьел лъалел хараби чIаго рукIаго, цIех-рехал гьаричIони. Гьединал ва гьезда релълъарал мацIал ва топонимия цIуниялъул суалал лъазарулеб цIияб гIелму баккун буго –лингвоэкология.",
        "МухIамадовас ва гьесда хадур кIалъарал цоги гIалимзабаз лъазабуна, киналго Кавказалъул мацIазулго гIадин, топонимазулги цо кьибил бугилан. Северияб Кавказалъул халкъазулги гуржиязулги географиял цIаралги дандеккун, гьезул аслу ва гIуцIи цоцазде гIагарал ругилан бицана ИЯЛИялъул профессор ГIиса ГIабдулаевас.",
        "МагIарул миллаталъул мацIги цIарги",
        "ГIага-шагарго нилъер эраялъул байбихьуда ратIалъула цо мацIалда гъорлъа авар ва гIанди лугъатал. МухIамадовасул цIех-рехаз бихьизабулеб буго гьанжесел Хунзахъ, Гумбет, Унсоколо районазда гIандисезул, гIахьвалазул ва цогидалги гIисинал мацIазул рагIабаздасан баян гьаризе кIолел топонимал рукIин. ГIалимчи Шиллингицаго гIадин, гьесги рикIкIунеб буго цебе гьел районазда гIандисезул жамагIатал рукIанилан, нилъер эраялъул авалалда авараз гьел бакътIерхьудегIан къазарунилан.",
        "ГIандисез жидедего гъIваннал абула. ГIандал абураб цIар аваразул гIоно (лабалаб бакI) абураб рагIудасан бачIанилан хIукму къотIулеб буго МухIамадовас. МагIаруллъиялда ратулел -гIан- кьибилалъул топонимал ккола ГIанди (росу), гIандалал (эркенаб жамагIат), ГIанада байдан (Надир-шагьасулгун рагъ ккараб ругъеждерил ракь), ГIандиицц (Гьонода бугеб), ГIандияла (Бакьулъ Гьарадерихъ росдал мегIер) ва гь.ц.",
        "МухIамадовасул пикруялда, МелъелтIа росдал цIар бачIун буго гIандадерил «милъи» абураб рагIудасан (бакъ). Авараз гьеб мухъалъул жамагIаталде бакълъулалилан абула.",
        "Мамайхан Агъларовас рикIкIунеб буго Гумбет районалъул Гъадари гIанди мацIалъул «гъадор» (лъар), Щабдухъ – «щеб» (си), Инхо – «инххи» (чвахи, гIор) рагIабаздасан лъугьанилан. Гьебго ракьалда авар рагIул кьибилалдасан гIуцIарал топонималги ругилан бицана МухIамадовас – Сивухъ, ЛъаратIа ва гь.ц. Гьанже Россиялъулги, Франциялъулги, цоги пачалихъазулги хъахIал рукъзабахъ рехсолеб буго «Макьасда» абураб рагIи. ГIахьвалазул мацIалда «микьалокъа» ккола пенкьели, гьелдасан лъугьун бугин «Макьасда» абураб топонимилан бицана МухIамадовас.",
        "ЦIоралъул аваралги топонимияб зулмуги",
        "ДГУялъул Бакъбаккул рахъ лъазабиялъул факультеталъул доцент Замир Закарьяевас докладчиясда цIехана дагъистаниязул топонимал гьанжесеб ДРялъул гIорхъабаздаса къватIирехунги ругилан, гьезул цIех-рехал гьиризе кколарищилан. Кколилан жаваб кьуна МухIамадовас. Амма Азербайжаналъул ва Грузиялъул тIадчагIазе цIакъ бокьуларила, гьединал гIелмиял масъалабиги цере лъун, гьенире рачIине. Азербайжаналда миллиял дагъистаниязул географиял цIарал къажар къагIидаялъ хисизарулел рукIиналъул ва гьединаб топонимияб тIадекIанцIи гьез Югалъулаб Дагъистаналдеги гьабулеб букIиналъул бицана Закарьяевас.",
        "Алародиялги Дьяконовги",
        "Араб эраялъул XXII гIасруялда рукIарал хуритазулгун урартазул мацIазул хутIелал ругин магIарулазул лугъатаздайилан абуна МуртазагIали ХIажиевас. Доб некIсияб заманалда Кавказалда рукIарал гьел халкъазда гIалимчи Дьяконовас «алародиял» (некIсиял сино-кавказиял) абун цIар лъуна. Жакъасеб авар миллаталъул жамагIатал (магIарулал) гьел алародиязул ирсилаллъун рикIкIуна гIалимзабаз.",
        "«Дагъистаналъул топонимия хвасар гьабе»",
        "«1960 соналъул августалда тIобитIараб Бакъбаккул рахъ лъазабулел гIалимзабазул (востоковедазул) XXV конгрессалъ хIукму гьабун букIана: «Кавказалъул топонимиялъул бащалъи хвана, тIагIана. Нилъер масъала буго хутIараб бутIа хвасар гьаби», -йилан. Дида ккола ахираб 50 соналда жаниб гьеб рахъалъ букIине кколеб хIалтIи гьабичIилан, - бицана - профессор ГIиса ГIабдулаевас. – Дагъистаналъул топонимия хвасар гьабизе ккун буго. Тарихияб гIелмияб цIех-рехалъе нилъехъе щварал баянал гIемерисеб мехалда цохIо гьел географиял цIаразулъ цIунун ратула. Топонимал ккола ракьул мацI. Гьеб лъазабизе тIадаб буго нилъеда».",
        "Палестинаялъул цIаралцин рухIана",
        "ГIабдулаевас ракIалде щвезаруна дунялалда ккарал рагъазулъ халкъазул топонимия лъугIизабизе жигар бахъиялъул мисалалги: «1982 соналда Бейрут бахъун хадуб, ГIизраилалъул самолетаз топал рехун, хIур лъугьинабуна Ясир ГIарафатил буюрухъаллалъун гIалимзабаз данде гьарун рукIарал палестинаялъулазул топонимазул централъул. ГIизраилалъ хIалгьабун рахъарал гIарабазул ракьазул топонимазул хазина",
        "букIана гьениб. Гьединго КIиабилеб Дунялалъул рагъдаса хадуб, анлъго миллион немцав нахъеги гочинавун, Германиялъул лъикIаланго ракь Польшаялъе кьуна. Польшаялъул тIадчагIаз амру гьабуна немцазул топонимал ургъун рахъарал поляказул цIараздалъун хисеян».",
        "Бищун щвалде щвараб ономастикияб центр буго Швециялда. Гьеб пачалихъалъул къираласул буюрухъалдалъун 1903 соналда гIуцIараб гьеб идараялъ данде гьабун буго 11 миллион географияб цIар. Щибаб цIаралъул цIех-рех гьабураб 11 миллион карточка буго Швециялъул гьеб картотекаялда. Гьединал мисалазда рекъон хIалтIизе кколин нилъилан бицана Дагъистаналъул ГIелмияб Централъул дандеруссиналда. Хьул буго нилъехъа кодоса борчIулеб бугеб бечедаб тарихалъул гьеб рахъ (топонимия) лъазабиялъе ва цIуниялъе гIалимзабазги, гIадатиял гIадамазги, тIадчагIазги квербакъи гьабилилан.",
        "2012 сон",
        "Нужеда Вакилов лъалищ? Гьадинаб суал кьуна дица авар мацIалъул учительзабазе. Киназдаго лъалев ватана гIалимчи вукIин, авар мацIалъул цIалул тIахьазулги, методикаялда хурхарал гIелмиял хIалтIабазулги автор вукIин ва… тIокIаб жо лъалеб батичIо.",
        "Щивха гьев киназдаго лъалев – лъаларев, БежтIаса Сулейманил вас ХIайбула?",
        "Рилълъаха гьанже эсухъе…",
        "ЧIалгIана яц, Баху, кидаго цого рахьдал мацIалда хурхарал захIматал суалазул бицун, гIадамаздаги чIалгIун батула,- ян мекъдаризе лъугьана ХIайбула, цо интервью кьеян дун лъугьингун.",
        "Тана, вац, тана… Нилъеда хисизабизе кIолареб жо, ургъел гьабичIого тейилан гурищ гIакъилал чагIазги абун бугеб.",
        "Гьел захIматал суалазул бицинги жибго тун, гьел ритIизабиялда тIад хIалтIизе нигат бугелъул нилъер, нилъеца бицина живго ХIайбулагьил хIакъалъулъ.",
        "Щивха ХIайбула Сулейманович Вакилов? Гьесул цIар рагIичIев чи нагагьги ватиларо магIарул мацIалда тIад хIалтIулезда, гьеб малъулезда ва лъазабулезда гьоркьов - байбихьул классазда лъималазда малъулел «Авар мацI» ва «Авар калам» тIахьазул, авар мацIалъул программабазул автор, авар мацIалъул учителасе кумекалъе гIемерал методикиял гIелмиял хIалтIаби хъварав гIалимчи.",
        "Цойги дица гIажаиблъи гьабулеб жо. Школа лъугIун хадуб, хIатта университет лъугIун хадубгицин, эркенго магIарул мацIалда кIалъан бажаруларев вукIарав чияс кин школазе авар мацIалъул цIалул тIахьал рахъулел ва кин учительзабазда гьелгун хIалтIилебали малъулеб? Гьелеха жиндаго тIадчIей гьабун хIалтIиялъул хIасил. Тамашалъи гьечIищха? Бокьарав чиясухъа гуро бажарулеб жиндирго мурадалъе гIоло гьедин жиндаго тIад хIалтIизе.",
        "Гьадинав гIалимчи, «Авар мацI» цIалул тIехьалъул автор вукIин гурони, дур хIакъалъулъ лъалеб жого батичIо магIарулазда. Бице, ХIайбула, дурго лъимерлъиялъул, эбел-инсул, вац-яцазул…",
        "ГIакълу бижигун дида бичIчIана, дун БежтIа росулъ гIадатияб хъизамалда гьавун вукIин. Лъимерлъиги ана гьенибго, бацIцIадаб гьаваги цIан, цIорораб лъимги гьекъон, тIогьол байдабаздаги васандун, рохьил пихъги кванан. Дир руго кIиго вацги кIиго яцги. Нижер хъизамалда дун вуго лъабабилеб лъимер. Эбел-эменги рукIана дир гIадатиял колхозчагIи.",
        "Лъимерлъиялъул анищ кинабха букIараб?",
        "Колхозалъул председательлъун вахъине. Дир инсул вацгIал вукIана БежтIа колхозалъул председатель. Гьесухъе рачIунел гIадамалги, гьабулеб къиматги бихьун, дирги анищ букIана гьединавго къиматав председательлъун вахъине.",
        "Цо къоялъ, цIакъго ургъел чIварав чияс, дица эбелалда цIехана, гьададинав председательлъун вахъине ккани, дица щиб гьабизе кколебилан. Гьелъ дида абуна, досул гIадинаб жаниб цIураб черхги къваригIунин ва школалдаги лъикI цIалун, МахIачхъалаялде цIализеги ине кколин. Председательлъун дун вахъинчIо, амма черх бугоха досдаса къечIеб))).",
        "КIудияв гIунагIан…?",
        "КIудияв гIунаан, председатель гьечIониги, цо кинав вукIаниги хIакимлъун вахъине букIараб анищалъ, дица кидаго яхI бахъана лъикI цIализе. Школалдаго комсомолалъул организациялъул секретарлъунги тун, гьеб хIакимлъиялъул махIги чIван букIана дида.",
        "Доб заманалъ, хIакимлъун рахъине бокьарал чагIи, юридикияб яги историкияб факультеталде лъугьунаан. Кьуна дицаги документал ДГУялъул историкияб факультеталде. ВорчIичIо.",
        "План тIубан бугилан армиялдеги вачинчIони, щиб гьабулевха дун вукIинев, ана Гъуниб районалъул Бухтадерил колхозалъул вехьлъун хIалтIизе. МагIарда гIиядаги биччачIо дица кодоса тIехь. ЛъагIалидасан кьуна Ленинградалъул пачалихъияб университеталъул философияб факультеталде документал. Экзаменал кьуна, конкурсалда цо балл гIечIо. Нахъеги ана добго колхозалъул гIияде. Цоги лъагIалидасан, нахъеги кьуна документал Дагъистаналъул пачалихъияб университеталъул историкияб факультеталде. ВорчIана. Историкияб факультеталде гуроха… филологияб факультеталъул РДО отделениялде.",
        "Кин мун эниве ккарав?",
        "Гьанже гьеб жо Аллагьасда лъала. Дун гьелда хадув жеги гъечIо.",
        "ЦIализе ворчIун гIурус-дагъистаналъул отделениялдеги, лъалареб авар литературияб мацIги… Дуда ургъел чIвачIищ?",
        "Киданиги пикруцин гьабичIеб факультеталдеги ворчIун, ворчIиялдаса вохиялъ батилаха, цо кIудияб ургъелго чIвачIо. Амма бичIчIана кутакалда тIадчIчIун цIалдезе кколевлъи.",
        "Школалда лъикI цIалиялъ дие кIудияб кумек гьабуна. Дида авар мацIалъул грамматика цIакъ лъикI лъалаан. Сардилъ вахъинавуниги кIолаан батIи-батIиял грамматикиял разборал гьаризе. Школалда дир авар мацIалъул учитель вукIана, гьабсагIат «ХIакъикъат» газеталда хIалтIулей Кавсаратил эмен Сулейманов ХIасан МухIамадович. Дие цIакъ вокьулев учитель вукIана ва гьесул дарсиде дун гъираялда унаан.",
        "Университеталда тIоцебесеб дарс ракIалда бугищ?",
        "Жакъа гIадин ракIалда буго. МухIамад МуртазгIалиевичас, саламги кьун, байбихьана киналго студентазулгун лъай-хъвай гьабизе. Дица кутакалда гIажаиблъи гьабуна, киса ва лъил вас яги ясали бицингун, МухIамадида гьезул гIагарлъи лъалеб батиялда. Дица кIиго рагIи абигун, бичIчIана гьесда дун мацIалъе лъикIав гьечIевлъи. Авар мацI лъаялъул кинаб даража лъил бугебали хIалбихьизе батилаха, гьес ниж тIамуна эркенаб темаялда тIасан сочинение хъвазе. Цо предложениеги хъван, кIиабилеб предложение киндай хъвалебилан дун ургъулев вугевгIан заманалъ, дида аскIой гIодой чIун йикIарай Унсоколаса ГIайшатица тетрадалъул лъабабилеб гьумер цIезабуна. Гьеб мехалъ дида мугIалимас абуна, мун жакъа цо цIияб гьава цIазе а, хадуб дица малъилин дуда авар литературияб мацIилан.",
        "ТIоцебесеб сессия кинха кьураб?",
        "ТIоцебесеб сессиялъул лъабго экзамен дица щуйилазда кьуна. ХутIана магIарул фольклор. Багьжат ХIамидовна Испагиевалъ нижее цIаларалщинал лекциял дица рекIехъе лъазарун рукIана. Амма дида лъачIо «урбеч» абураб рагIи щиб жояли ва магIарулалъ гьелда кин абулебали. Гьеб цIехезе дун экзаменалдаса къватIиве валагьизавуна.",
        "ВахI. Нужер БежтIа урбагойищ букIунареб? Кин дуда гьеб рагIун букIинчIеб?",
        "Гьеб гIумруялде щвезегIан дида гьединаб жо рагIун букIинчIо. Цогидазда цIехон, щиб гьебалиги лъазабун, дица жаваб кьуна. КечI гIадин, цо рагIи гьоркьоб биччачIого, лекциялъул текстал рициналъухъ батилаха, дие гьелъги лъуна тIадегIанаб къимат.",
        "Кида байбихьараб магIарул мацI бицине?",
        "Ункъабилеб-щуабилеб курсалда байбихьана магIарулалъ кIалъазе. Амма, кIалъаравго киналго релъулаан.",
        "Гьанже доб хIакимлъун вукIине букIараб анищалда щибха гьабураб?",
        "Добги квер хьвагIун тун, БежтIа школалда авар мацIалъул учительлъун ине къасдалда вукIарав дида, Госэкзаменалда профессор ГIунайзат ГIазизовна Мейлановалъ абуна, аспирантураялде лъугьиналда тIад ургъеян. БагIараб диплом кодоб бугев чиясул кив хIалтIилевали тIаса бищизе рес букIана доб мехалъ. Цогидал ритIаралъуре ине кколаан. БежтIа школа дихъ балагьун бугеб гIадин, щвана лъове… Жидерго гIагарал-гIунтIаразе школалда хIалтIиги кьун, гьез дун витIана дунялалъул рагIалда бугеб цIунтIадерил цо школалде. Баркалайин нужее кIудиябилан, дун тIадги вуссун аспирантураялде цIализе лъугьана. ГIелмияб хIалтIиги хъвана дица хъвай-хъвагIай гьечIеб гьинухъдерил мацIалда тIасан.",
        "Кинха мун ГI.ГI. Тахо-Годил цIаралда бугеб гIелмияб институталде вачIарав?",
        "I988 соналъул ахиралда аспирантураги лъугIун, дун витIана гьаб институталде. Я институталъул хаслъи, я щиб дица гьабизе кколебали дида лъалароан. Амма гьеб бичIчIарабго, дир тIубанго иш хвана. Лъабго нухалъ хъвана гIарза нахъе ине. ВиччачIо. Мунагьал чураяв АхIмад ХIамзатовичас абуна, нижги кинабго лъан гурин гьанире рачIарал, дудаго тIад хIалтIани, лъазабун бажарулареб жо букIунарилан. Гьеб мехалъ дица дидаго цебе лъуна масъала, лъим гIадин авар мацI лъазабичIого дун чIоларилан. Хъвана «БагIараб байрахъ» газета, росана авар адабияталъул асаразул тIахьал ва щибаб къоялъ кIиго сагIаталъ рагIун цIалулаан, хадуб диего бицунаан. РичIчIуларел рагIаби хъвалаан батIаго тетрадалда ва рекIехъе лъазарулаан. Гьедин хъван лъабго 48 тIамач бугел тетрадал цIуна.",
        "Гьединго, хабар-кIалалъе унаан АхIмад Гьиматовичасухъе. ЦIалана киналго авар мацIалъул методикиял хIалтIабиги. Дида ракIалде кколаан, гьадин гьабгощинаб жо магIарулалъ хъвазе дихъа киданиги бажариладайилан.",
        "Дагь-дагьккун, кигIан нечаниги, дица байбихьана магIарулалъ учительзабазда цебе кIалъазе вахъине. ГIенеккарал релъулел рихьигун, дида бичIчIулаан гьеб рагIи дица мекъи абураблъи, ва гьелда тIад хIалтIулаан.",
        "ХIайбула Сулейманович, тIоцебесеб рокьи ракIалда бугищ?",
        "Буго валагь (велъулаго). Дун лъабабилеб классалда цIалулев мехалъ, нижер школалде ячIана гIурус учительница Евгения Валентиновна. Йихьарайго гьелъухъ рокьи ккана дир. Жеги сурат бахъараб гIадин цебе буго гьелъул гьумер. Гьелъул кIвар дидехунго буссинабизе чанги жо ургъулаан дица. 5 октябралъ учительзабазул Къо тIобитIизе жиб-жиб соналъ тIубарабго школа унаан тIабигIаталде экскурсиялъ. Гьенире унаго нухда букIана цо гьитIинабго лъар, бокьарав чиясда гали тIамун бахине кIолеб. Дун тIир-тIирун чIана дида кIоларин гьеб бахинейилан. Квер ккун кигIан гьей учительницаялъ хIаракат бахъаниги, хIинкъулин чIана дун. Гьеб мехалъ Евгения Валентиновналъ къвалакьги ккун восана дун добцояб рахъалде. Дир чIухIи бихьизе бокьилаан нужеда. Бихьулищ долъие дун вокьулев куцилан пахруго хьвадана дун дирго классцоязда цеве. Цо-кIиго соналъ нижер школалдаги хIалтIун, дойги ана, рокьиги лъугIана.",
        "АнцIабилеб классалдехун дие рекIее гIезе лъугьана, гьелде щвезегIан дие рекIеего гIоларей йикIарай классцояй. Дарсазда суалал кьун, долдаса дунго цIодоравги цIакъавги вукIин бихьизабизе хIаракат бахъулаан дица. Лъабабилеб курсалда цIалулаго дица гьей лъадилъун ячана ва гьале 36 соналъ талихIаб гIумруялда руго. Нижер руго 2 вас цо яс лъималги, лъималазул лъималги.",
        "ГIумруялда захIмалъаби дандчIванищ?",
        "ГIумруялда жанир нилъеда гIемерал захIмалъаби дандчIвала. Гьединаб жо бугоха гIумру. Амма дие бищун захIматаб заман букIана, дирго рукъги гьечIого, квартирабаздаса квартирабазде рахъине кколеб заман. I5 соналда жаниб нижер гIолохъанаб хъизаналъ II квартира хисана. Нижер лъабалго лъималги гьел кваритирабазда гьаруна. Гьеле гьеб букIана дие бищун захIматаб заман.",
        "Дун бежтIасев вуго, магIарулав гуройин абулел чагIи дандчIванищ дуда?",
        "Дида гIумруялда жанив цо гьединав чи дандчIвана, гьевги цодагьав щвалде щвечIев гIадав чи вукIана. Щибго батIалъи гьечIо магIарулаздаги бежтIадеридаги цIунтIадеридаги гьоркьоб.",
        "Дун цIалулеб мехалъ цIакъ кIвар кьолаан авар мацIалде. Лъазеги гьабулаан. Гьанжеги нилъер литературияб мацI сундуениги хIалтIизабулебани, гьеб цебетIелаан. 50 сон барал бежтIасел магIарулалгун дандчIвайгун магIарулалъ кIалъала, гIолохъаби - гIурусалъ.",
        "Сундаса мун вохун вугев?",
        "Дир бищун кIудияб рохел буго дир лъимал. Гьез дида киданиги сундулниги ургъел чIвазабичIо. Цо-цо мехалъ дида гьел дидасаги цIодорал ругин ккола ва кинабго дир ургъел дица гьезде бикьула. Кумекги щола.",
        "КIиабилеб дир рохел - дир эбел-эмен сах-саламат дида аскIор рукIин. Гьеб рахъалъги дун цIакъ талихIав чи вуго.",
        "Лъабабилеб рохел – дие рес щвана цIакъ лъикIал гIадамалгун цадахъ хIалтIизе. АхIмад Гьиматович ХIамзатов, АхIмад МухIамадович МуртазгIалиев, МухIамад ГIалкъадирович МухIамадов, Разият ХIамзатовна Раджабова, мун…",
        "Мун рази вугищ дурго къисматалдаса?",
        "Кутакалда рази вуго. Гьадаб тIадехун рехсанщинабги… бокьулеб хIалтIиги…",
        "ХIалтIийилая? Щолеб жоги гьечIони…",
        "Ругьунлъунги вуго. Бокьулебги буго. Бажари бугев дицаги гьабичIони, лъица гьабилебиланги ккола ракIалде… ГIарац гьечIогоги хутIичIо. Студентлъун вугеб мехалъ эбел-инсуца гьабуна кумек, аспирантураялда цIалулаго чIужуялъ квер чIвана, гьанже лъималаз толаро сундулго ургъел чIвазе. Гьале босун машинаги кьуна. КъваригIараб мехалъ ратулел гьудулзабиги руго дир.",
        "Цоги щибха дуе тIадеги бокьилеб букIараб?",
        "АлхIамдуллилагь.",
        "Гара-чIвари гьабуна Баху МухIидиновалъ",
        "Нилъеда лъала, 2003 соналъ тасдикъ гьабураб Дагъистаналъул Конституциялда рекъон, Дагъистаналда пачалихъиял цIалул мацIаллъун гIурус ва рахьдал мацIал рикIкIунеллъи. Гьеб Конституциялда рекъон нилъее изну буго гIурус мацIги рахьдал мацIалги нилъее бокьухъе церетIезаризе. Нилъер ихтияр буго нилъерго мацIалда къватIазда, тукабазда цIарал лъезе, документал нилъерго мацIалда хъвазе, хIатта судалдагицин нилъерго мацIалда гурони рагIи абичIого рукIине.",
        "Амма нилъеца гьеб ихтияр хIалтIизабуларо.",
        "Нилъеда ккола тукадул кIалтIа гIурусалъ цIар хъвараб кIудияб игIлан чIвани, дармил кутак букIинилан, ингилисалъ чIвани – дармилали бицинего бицунге, тукадул бетIергьанги кутакав чи лъугьунев рагIула…",
        "Кисан бахараб унтидай нилъеде, гьаб нилъерабго рихун чияраб бокьи? Бокьизе ккола, лъазеги ккола гIурусги, ингилисги, гIарабги… тIаде китаязул мацIги лъани дагьабги лъикIаб букIуна. Амма бищунго нилъго рокьизе ккола, нилъерго мацIги бокьизе ккола ва нилъерабго, киназдасаго лъикI, лъазеги ккола. Нилъеего къваригIун гьечIел нилъги, нилъер мацIги, нилъер миллатги, лъиеха къваригIун рукIинел?",
        "Дунялалда нилъер миллат «риидалил багIарараб къоялъ гIодобе тIинкIараб къатIра гIадин» тIагIинчIого букIине ккани, бищунго цебе, щивав магIарулас, «къваригIун бугищ дие авар мацI?» - илан абураб суалалъе, расги нечечIого, битIараб жаваб кьезе ккола. Авар мацI цIунизе кколилан миллаталде ахIи базе рахъунел гIемерисел церехъабазда лъаларо гьеб суалалъе жаваб. Лъалебани гьез жедецагоги бицинаан, лъималаздаги малъилаан, щай лъазе кколебалиги бичIчIизабилаан. ЦIакъ дагьав чиясда гурони бичIчIуларо, миллаталъул аслу мацIалъулъ букIин.",
        "Эбел-инсудаги учительзабаздаги бищун цебе чIараб масъала буго, магIаруласда магIарулавилан абураб цIаралъе мустахIикъав вукIине кколеблъи бичIчIизабизе. МагIарулазда авар мацIги, адабиятги, маданиятги, тарихги лъазе кколеблъи. МагIарулазда магIарул гIадат-гIамалги, рукIа-рахъинги лъазе кколеблъи, гIамал-хасиятги магIаруласда релълъараб букIине кколеблъи. Жиндирго умумуз бицунеб букIараб мацI лъаларев чиги жив магIарулав вугин абизе нечезе кколеблъи.",
        "Гьеле гьеб суал, миллияб бичIчIи (национальное самосознание) жив-жив чиясул гIадал нахулъе тIинкIизабизе, гьеб берцин бихьизабизе, гьеб чара гьечIого гьедин букIине кколеблъиялда магIарул чи божизавизе гурищ кколев авар мацIалда рахъулелщинал газетаз ва журналаз. ГIададайищ нилъее гьадабгощинаб рухIияб бечелъи нахъе тараб дунялалдаго цIар рагIарал нилъер шагIирзабаз, хъвадарухъабаз?",
        "Ассимиляция нилъеда бараб жо гурила, чара гьечIого тIагIине ругила нилъер мацIалилан кIалъалел чагIиги камуларо. МацI лъачIониги щибила, нилъерго миллияб тIокIлъи, кьалбал цIунизе кколилан абулелги руго. Ассимиляция, ай нилъ дагьалги къуватаб мацIалъул миллаталда гъорлъ рилъи, нилъерго кьалбалги цIунун, букIунареб жо буго! Кинал кьалбал? Гьанжего руго нилъер гIемерав чи кьалбаздасаги тIун, гьороца босун унеб заз-хъарахъ гIадин, гирун инев.",
        "Цойги кIудияб проблема: авар мацI бицунеб сверухълъи (языковая среда) гьечIолъи. Гьеб букIине ккани щиб гьабизе кколеб? Гьелъулги нилъеца гIемер бицана. Рокъор кIалъай, садиказда, школазда мацI малъи, мультфильмал, компьютералда хIаял ва гьел гуреб гIемерал цойгидалги.",
        "Нилъее мацI малъизеги лъазабизеги хIукуматалъул щибго квал-квал гьечIо. Кумекги гьечIо. Амма, бищунго аслияб жо бугоха гьелъие гIоло гIалимчагIиги, хъвадарухъабиги, журналисталги, учительзабиги, эбел-эменги, лъималги цадахъ рекъон хIалтIи ва хIукуматалда кумек гьари.",
        "Миллатго бахъун кумек гьарараб мехалъ, гьари тIубачIого тезе, гьеб хIукуматги чармил гурелъулха.",
        "Цодагьал церегIан къояз республикаялда араб, «Рахьдал мацIазул бищун лъикIав учитель» абураб, конкурсалъул жюриялда йикIана дун.",
        "Ралагьана республикаялдаго бищун лъикIаздаса рищун анцIго авар мацIалъул ва адабияталъул дарсазухъ. Учительзабаз, цониги дарсил букIине кколеб бутIа камизе течIого, цIиял технология хIалтIизарун, пагьму-гьунар хIалтIизабун, кечI ахIун, умумузул ретIел-хьит ретIун, гьалбал тIаде ахIун, кьуна тIадегIанаб даражаялда дарсал. Жиб-жиб къойил лъималазе гьадаб даражаялда дарсал кьолел ратани, азарабго баркала буго гьезие авар миллаталъул рахъалдасанго.",
        "Амма дие дарсал рокьичIо. Щай? Щайгурогоха гьел рукIун конкурсалда рихьизарулел дарсал. Конкурсалда бихьизабулеб дарсалъ гьелъухъ ралагьарал гIажаиблъизаризе ккола, гьакIкIан кIалалгун хутIулеб куцалъ бачине ккола дарс. ВахI, адинги бегьулеб букIун буго гуриха дарс кьезейилан цойгидал учительзабаздаги ракIалде кколеб хIал букIине ккола. Дицаги хIал бихьила дирго дарсазда гьадинаб къагIида хIалтIизабизейилан пикрабигун ине ккола гьениса учительзаби.",
        "Гьеб конкурсалдайин абуни, киназулго цо шаблоналдаса гьарурал, цо коцонир чIварал гIадал дарсал рукIана. Цоялъул авал лъикIаб, цоялъул ахир лъикIаб, цоялъул цо кинабалиго бутIа лъикIаб…. Багьана камурабги, лъикIаб рахъ камурабги цониги дарс букIинчIо. Гьединлъидал, чIамучIлъун дарсалгун гьакIкIадилел рукIарал гIечIого, жюриялда жужахIалъул гIакъуба бихьана, цого лъикIаб даражаялъул дарсазда гьоркьоб, бищунго лъикIаб тIаса бищулаго.",
        "Дида гьикъулеб букIарабани, гьел киназего дица кьелаан «победиладружба» - илан абураб тIадегIанаб цIар.",
        "«Оригинальность» - илан абураб жо гIечIо гьадал дарсазе. КIвечIо цониги учителасда жиндехун цIалдохъабазулги жюриялъулги кIвар буссунеб, цойгидазда релъинчIеб, жиндиего хасаб, тамашаяб дарс кьезе. КигIан ургъаниги нахъисеб къоялдего ракIалда чIчIечIо цониги учителасул дарс, дирго гIайиб батизеги бегьула.",
        "БичIчIуларо, щай киналго дарсазда лъимал лъабго кьер гьабурал партабазда нахъа гIодор чIун рукIине кколелали… Цонигиялъ щай горсвери гьабунгIаги гIодор чIезаричIел? МацI лъазабулел нилъ ругел ратани, лъималазда цоцазул гьумер, рагIи абулеб куц, эмоциял, интонациял рихьизе кколарелищ? Интернеталдеги раккун, гIажаибал дарсал рихьейилан гьарани, ран рачIуна цере кигIан бокьаниги… Балагьарасда батула, гьикъарасда лъала.",
        "Конкурсалде дарс хIадурулев учителасда лъазе ккеларищ, гьадаб жинда лъалеб щинаб жо цойгидал учительзабаздаги лъалеблъи ва хIалтIизабулеблъи. Лъилниги гьечIеб гIадаб, щивго нахъгIунтIулареб гIадаб дарс ургъизе ккеларищ конкурсалъе. Щай бегьилареб букIараб киналго правилаби, малъулеб материал кочIодалъун ахIун дарс кьезе… АхIулеб жо бицунелдаса лъикI лъималазда ракIалда чIолеблъиги нилъеда лъалин. ГьитIинал лъимал рукIуна тохтурлъи гьабулел, учительлъи хIалел… Бокьараб роль хIайха… Гьелдаса бокьулеб ва ракIалда чIолеб дарс кинаб букIине букIараб лъималазе.",
        "Гьаб дица бицунеб жоялъул магIна ккола, конкурсалда гIахьаллъизе ва цойгидаздаса тIокIворчIизе ккани, учителасе гIоларо цохIо методика лъай, дарсил къагIида ва бутIаби лъай, дарс кьезе лъай, гьаракь, ретIел-хьит, цIиял технологиял… Щивниги нахъгIунтIуларел гIадал цIиял жал ургъизеги къваригIуна махщел, «воображение» йилан абураб жо букIине ккола.",
        "«Вай Аллагь, кидагIагидай цIумур кьабилеб» - илан абураб пикру бачIани цIалдохъанасул ботIролъе, хванаха кинабго гьабунщинаб. Гьереси бицинаро, дирги, дида аскIор рукIарал жюриялъул членазулги, зама-заманалдасан бачIунеб букIана гьединаб пикру, гьел дарсазда рукIаго.",
        "Цойги, гьел конкурсазда киналго дидактикиял принципалги цIунун дарс кьунги бажаруларо. Цониги гьеб гьоркьоса камуни, дарсги рагIа ракьанде щвечIеб букIуна. ТIоцере рихьулел лъимал рокьизеги, яги рокьараб ххвелниги гьабизе бегьила, амма жив-жив цIалдохъанасул хаслъи хIисабалде босун бажаруларо, гьезул лъаялъул даража лъаларо учителасда. Лъай бугел, учителас бицунеб бичIчIулел, жаваб кьун бажарулел лъималазе дарс кьезе цере ккани, конкурсалда вугев учителасул талихI буго. Лъаларел лъималазул классалде ккани, кигIан хIаракат бахъаниги, дарс лъугьунаро. Гьединлъидал, конкурсалда къей бергьенлъиги буго битIккеялда бараб жо. «БитIун ккани – рокьи, мекъи ккани – кьал»…. Гьедин рукIунаха учительзабиги жюриялъул членалги конкурсалдаса хадур.",
        "Нилъеда бичIчIула, жиб-жиб къойил гIажаибаб, киданиги лъицаниги кьечIел гIадал дарсал кьун бажарулареллъи. Гьел руго цо-цо лъимал гIажаиблъизабизе ва конкурсазда рергьине ургъаниги гIолел жал. Амма, лъималазул гъира балел дарсал кьолел ругони, риччалел гьечIониги, чIоларо лъимал дарсазде рачIинчIого.",
        "Гьеле нилъер мурад. Конкурсалали бигьаял жалин.",
        "Берал къанщунилан, къадру холаро",
        "Анищазул хурзал, хиялазул ах…",
        "ГIабасил МухIамадил хIакъалъулъ цо-цо пикраби ва ракIалдещвеял",
        "МагIарул адабияталъе захIматаб сон бачIана исана. БитIун завалалда нилъедаса ватIалъана гIажаибаб гьунаралъул ва такрарлъи гьечIеб литературияб хаслъиялъул хъвадарухъан, магIарулазул Эдгар По ва Франц Кафка ГъазимухIамад ГъалбацIов. Гьасдаго хадуб абадияб рокъове къокъана бергьун пасихIал, щибаб мухъ ахIизе бегьулел, гъваридал, Машрикъалъул литератураялъе жиб цIакъго хасиятаб пикру жаниб лъурал, бице-киценазул къагIида хIалаб, унго-унгояб адабияб ирс нахъе тарав ЖабрагIил ХIасанов. Гьале 19 октябралда ккана цоги кIудияб ками – Барзахалде вахъун ана халкъияв шагIир, драматург, хъвадарухъан ГIабасил МухIамад.",
        "Гьаб колонкаялда «Миллат» цIалулезе гьурщила ГIабасил МухIамадил хIакъалъулъ цо-цо ракIалдещвеял ва пикраби. ГIабасиласул творчествоялда тIасан абизеги хъвазеги жо гIемер буго. Аллагьас хъван батани, гьеб рахъалъги хIалкIварабщинаб гьабила.",
        "ГIабасил МухIамадилгун дир лъай-хъвай ккана, тIоцебесеб классалда цIалулелъул, «Букварь» тIехьалдасан. «БукIанила бисил тIинчI», - абун байбихьулеб букIана ГIабасиласул кечI. Гьаб асаралдаго, лъикIлъи бергьинабун, квешлъи къезабулеб буго ГIабасилас, бисил тIинчI хвасарлъулеб буго: «Бортун араб бацIил тIинчI, БетIерги бекун, хвана», - абун лъугIулеб буго кечI.",
        "Хадуб, школалда цIалулел соназ, кодобе щварабщинаб тIехьги казиятазул номералги «къулчIулеб» заманалда, цо хасаб рокьигун ва рекIел цIайгун цIида-цIидасан тIадвуссунаан ГIабасиласул асаразде. ЧIахIиял классазде рахарал гIолилаз кодоса борчIизе биччалароан ГIабасиласул «Рокьул таватурал» абураб трагедиязул тIехь. ХъахIабросулъа МахIмудил мажмугIги ГIабасиласул гьеб тIехьги, цоцахъе кьун, цIалулаан цоги дарсал ва тIахьал квер хьвагIун таразги. Сунца асар гьабичIониги, кIудияб рокьиялъ, гIащкъудул къисабаз бакънал рачунарел рекIел чIваби лъилниги рукIунел ратиларо….",
        "Тарихияб прозаялъулъги лъалкI тана ГIабасилас. 2013 соналда къватIибе бачIана ГIабасил МухIамадил «Ахъбердил МухIамад» абураб тарихияб къиса. Гьеб асарги, тарихияб кьучI бугел цоги асаралго гIадин, «заманаялъул гьокоялъ» гьениб бицунеб гIасруялде цIалдолел рачунеб къиса ккола. МагIарулазул тарих цIакъ мухIканго лъалаан ГIабасиласда. Гьес хъварал трагедиязулги буго тарихияб аслу. Къокъалго биценаздасан ва халкъиял кучIдуздасан гурони нилъеда лъаларел лъугьа-бахъинал жанире рачараб, щвалде щвараб асар хъвазе ккани, камилаб гьунар хIажалъула. Гьединаб къанагIатаб гьунаралъ кьуна литератураялъе «Камалил Башир», «ХъахIабросулъа МахIмуд», «Саба-Меседо» трагедиял ва цогидал ГIабасиласул асарал.",
        "Дунялалъул адабияталда гIемер дандчIвала цого заман ва цого героял батIи-батIиял автораз батIа-батIаго рихьизариялъул хIужа. Масала, Жанна д Аркил хIакъалъулъ гIемер хъвана, Вольтерицаги, Марк Твеницаги, цогидазги. Щивав классикас жиндирго бичIчIиги, пикруги, магIнаги лъола асаразулъ.",
        "ГIабасиласул трагедиял ккола, тарихияб кьучIалда гIуцIарал, тIадегIанаб художественнияб даражаялъул асарал. Гьел пьесабазул цо-цо героязул сипатал гIуцIиялъул хIакъалъулъ суалал кьун рукIана дица ГIабасиласе. Масала, хIакъикъаталда Саба-Меседол рокьи ккарав рагьдател художник вукIун гьечIо. ГIабасиласул къалмил гьунаралъ Баланурил махщел камилав суратчи лъугьинавуна.",
        "Гьеб лъабабго трагедия рикIкIине бегьула дунялалъул драматургиялъул классикияб нух чIван унел асараллъун. Гьеб классикияб драматургиялъул аваралда руго Эсхилил, Расинил, Корнелил ва цогидазулги цIарал. Гьел асаразда жаниб буго гIемераб къеркьей. Амма аслиял тунка-гIусиязул цоял ккола «Чи – пачалихъ», «Чи – халкъ».",
        "Пачалихъалъул низамалъ рокьи чIинтIана, нуцабазул къуватаб гIуцIиялда инсанасе талихI кьезе кIвечIо. Гьединаб дандеккунгутIи ва къеркьей ккола трагедиязул кьучI. Инсан жанисан вацIцIад гьавула гьеб тайпаялъул асараз. Гьединаб ракIал рацIцIад гьарулеб «субботникалда» некIсиял греказ «катарсисилан» абулаан. Инсан рухIияб рацIцIалъиялде вачин ккола художественниял асаразул магIнаги. Амма, гьеб гуребги, гIемерал масъалаби руго литератураялда цере. Гьезда гьоркьор аслиязул цояб ккола художественниял сипатаздалъун гIумру, хIакъаб жо бихьизаби.",
        "Даку Асадулаевас хIайранго ахIула ГIабасиласул рагIабазда гьадин байбихьулеб кечI: «Анищазул хурзал, хиялазул ах, Унго, кида телев нужеца дун сах. Дир квер гIунтIулареб гIищкъуялъул тах, Щиб къоялъ бачинеб дуца дие ахх!».",
        "МугIрулги магIарулалги рухIгIан хириял рукIана ГIабасиласе. «Дур росулъа вас вуго», -абун хъвана гьес. Гьесул мунагьал чураги, чIагого хвеялдаса нилъги цIунаги. Амин.",
        "Октябрь, 2014 сон",
        "Расул Х1амзатов",
        "Бихье, таманча кье, кьвагьизе дихъе...",
        "Цо таманча кье, ч1у, кьвагьизе дихъе,",
        "Дове кьурде вахун хъах1ил зодихъе,",
        "Гьаб дуниялалда дунги вугилан,",
        "Дагъистанги бугин лъазе гьабизе.",
        "Гьеб кьвагьи маг1арул",
        "Дандерижияз",
        "Цояз цояхъе кьун",
        "Гъугъазабизе;",
        "Гьаб дир т1алъиялъул",
        "Т1алаб гьеч1ого,",
        "Паракъат кьижарал",
        "Рорч1изаризе.",
        "Кьурабазул иях1",
        "Гьород биччарал",
        "Гьалгъан,",
        "Гьак1к1ан к1алгун,",
        "Ч1езе гьаризе;",
        "Жалго г1одор ч1араб",
        "Бак1иде рак1 гъун,",
        "Зодор парпадулел",
        "Гьанир рачине.",
        "Боц1уца г1орц1арал,",
        "Ц1огьалъ ццурлъарал,",
        "Бац1азда, гарц1азда",
        "Цо гарац1 базе;",
        "Гьал мац1ихъабазул,",
        "Х1ел-х1елчаг1азул",
        "Х1алихьатаб ч1анда",
        "Къине гьабизе.",
        "Гьал пударухъаби,",
        "Гьал гьерсихъаби –",
        "Гьаркьагъунел гъудул",
        "Гъугълъизаризе.",
        "Щибжо гьекъонали",
        "Дида лъаларо,",
        "Гьал даим мехтарал",
        "Ригьинаризе.",
        "Ришват баччулелги,",
        "Гьеб босулелги,",
        "Аск1ор женжедулел",
        "Гьоркьохъабиги,",
        "Г1арза ц1алич1ого,",
        "Кодобе босун,",
        "Мах1сунт1улел ругел",
        "Диванчаг1иги;",
        "Лъай-хъваялда божун,",
        "Инсул кумекалъ",
        "Институт лъуг1улел",
        "Г1олохъабиги,",
        "Гьал чияца хъварал",
        "Диссертацияз",
        "Докторал гьарурал",
        "«Г1алимзабиги»;",
        "Гьал, трибуназда",
        "К1алги цвизабун,",
        "К1иго-лъабго раг1и",
        "Жидерго гьеч1ел",
        "Докладал гьарулел",
        "Ораторалги;",
        "Гьаб Дагъистаналъе",
        "Рогьо гьабулел,",
        "Гьелъул рак1 унтулел",
        "Бюрократалги, …",
        "Гьаб кьвагьиги раг1ун,",
        "Г1енеккизе те!",
        "Гьезда Дагъистаналъ",
        "Абулеб буго;",
        "Умумузул занахъ –",
        "К1очон тоге гьел;",
        "Балагье халкъ буго",
        "Хурзал рекьулеб,",
        "Хирияб дир т1алъи",
        "К1одо гьабулеб!..",
        "Нус-нус г1асрабазул",
        "Г1адат тарихалъ",
        "Тамих1алде руго",
        "Квешлъаби ц1алел..:",
        "…Бихье, таманча кье,",
        "Кьвагьизе дихъе,",
        "Кьурабахъе вахун,",
        "Хъах1ил зодихъе!",
        "Таманча г1еч1они,",
        "Г1арада босе",
        "Г1ерг1езе гьабизе",
        "Гьал муг1рузда т1ад!",
        "1970 с.",
        "Сарат МухIумаева",
        "Расул, доб таманча гьанже дихъе кье!",
        "Расул, доб таманча гьанже дихъе кье,",
        "Кьурда тIаде яхун кьвагьизе дица!",
        "Гьаб дуниялалда нижги ругилан,",
        "Дагъистанги бугин лъазе гьабизе!",
        "Гьаб дагъистаналъул мацIги тарихги",
        "Жибго теян ахIи базе яхъине!",
        "Умумуз ирсалъе кьураб бечелъи",
        "Чорок гьабичIого чIаян ахIизе!",
        "Бокьун буго кьвагьи зобалазда бан,",
        "ГIинкъал беццалщинал рорчIизаризе!",
        "Бокьун буго гьезул кьижарал ракIал",
        "РекIелъ цIаги кунчIун чIаго гьаризе!",
        "Кье дихъе таманча кьвагьизе зодоб,",
        "Гьал чIегIерал накIкIал нахъе хъамизе!",
        "Кьерхадуй гьураца росун рачIарал",
        "Гьаз бакъулал къоял къезарилалде!",
        "Миллатги лъаларел, мацIги лъаларел",
        "Лъималазул гIелал гIун рачIиналде,",
        "Умумузул гIамал, гIадат, хасият,",
        "Хисун бугониги, тIагIунгутIизе.",
        "Вай, гьал гIадамазул макьуго кинаб,",
        "Зобал гъугъаниги рорчIулел гьечIел?!",
        "Гьал дир ракьцоязул кьижиго кинаб,",
        "ТIупан тIунаниги тIупахъе чIарал?!",
        "Щай нуж рахъунарел, дир ватIанцоял,",
        "ВатIаналъул ахIи рагIулеб гьечIищ?",
        "Умумуз лъалинир лъурал хвалчаби",
        "Къо ккедал къватIире рахъулел гьечIищ?",
        "ВатIанги цIунизе, мацIги цIунизе",
        "ЦIадулъе кIанцIизе нахъе къан чIечIел,",
        "Къо ккараб бакIалда, цадахъги рахъун,",
        "Къуватаб цолъиялъ тушман нахъ чIварал.",
        "КъвакIараб халкъалъулъул наслаби гурищ?",
        "Нилъерго хаслъиги, дингун гI амалги",
        "ГIасрабаз гьалъийищ цIунун букIараб?!",
        "Цо таманча кьея дихъе кьвагьизе,",
        "ТIокIаб бицине дир рагIи хутIичIин!",
        "ГьадигIан жидерго мацI - цIар рихарал",
        "РекIеде рачIине ресго гьечIебищ?",
        "Нужей мацI рихине херищ щун бугеб?",
        "Яги рахьгун цадахъ загьруйищ щвараб?",
        "Ялъуни, кинидахъ, эбелги хисун,",
        "Тушманаищ йикIарай кучIдул ахIулей?",
        "Бице, бице, лъица гьадигIанго цIакъ",
        "Гьаб нужерго миллат рихинабураб?",
        "Я кинав хирургас гIакълудал бутIа",
        "БотIрониса къотIун нахъе босараб?",
        "Яги цо балъгояб палата бугищ",
        "Нижеда лъалареб, нуж жанир толеб,",
        "Хасаб цо курс гьабун гьенир регарал,",
        "Рихун Дагъистангун къватIир рахъунеб?",
        "Ялъуни тушманас тарал чагIийищ",
        "Мухьги кьун гьаб ВатIан биххизабизе??",
        "Бице, щай рихарал нужедаго нуж?!",
        "Щай хIарам гьабулеб эбелалъул рахь?",
        "Щай гьадигIан нужго нужей сурарал?",
        "Щай нужерго багьа учуз гьабулеб?",
        "Бокьун батичIони умумузул мацI ,",
        "ЧIухIун ратичIони тарихалдаса,",
        "Те гьаб нижер ВатIан, нижер Дагъистан,",
        "Гьаб бокьулез чIаго гьабизегIаги!",
        "Те гьаб нижееги, ракь те гьаниса,",
        "А нуж бокьаралъуй, ватIан рихарал,",
        "Гьаб ракьалда хIетIе чIезецин нужей",
        "Гьанже хIарамлъанин, лъута гьаниса!",
        "Нижее бокьила умумузул ракь!",
        "Нижеца цIунила умумузул мацI!",
        "Гьабе инкар эбел – ВатIаналдаса",
        "МацI рихаразе нух цохIо гьеб бугин!",
        "ЧIегIерал борхьазул цIуна Дагъистан,",
        "Чорокал чудказул цIуна Дагъистан…",
        "Расул, дур хирияб бокьулеб ВатIан,",
        "Дуца кучIдулъ ахIун кIодо гьабураб,",
        "Дуца дунялалда машгьур гьабураб,",
        "БацIазги, гарцIазги, борхьазги цIуна,",
        "Тушбабазул цIуна гьанже Дагъистан.",
        "Балъгояб рагъ буго гьаниб гьабулеб",
        "Умумузул мацIгун, тарих-гIадатгун,",
        "КIоченабизехъин буго халкъалда",
        "Жал кисан рачIарал, кинал рукIарал…",
        "Таманча кьвагьунин ракь борчIиларо,",
        "Дагьабги къуватаб кье дихъе ярагъ!",
        "Я бакIаб макьилъа рорчIизарила,",
        "Я тушбаби чIвала, я цо жо ккела!",
        "Амма руцIцIун чIезе тIокIаб кIоларо,",
        "ТIокIаб яхI гьабизе бажаруларо!",
        "Я тушман чIчIинтIила, я дунго хвела,",
        "Кье дихъе кьвагьизе къуватаб ярагъ!",
        "20I7 с.",
        "КIудияв инсул зани",
        "КIудияв инсул зани",
        "Гьарадирил хабалалъ",
        "Харилъан дихъ балагьун",
        "Буго къасиги къадги.",
        "Гьикъулеб буго дида:",
        "– Дир васасул вас ХIамзат,",
        "Дунялалъ дун гIорцIичIо,",
        "Мун гIорцIулев вугевищ?",
        "ЦIехолеб буго дида",
        "КIудаинсул заниялъ:",
        "– КIудияб дунялалда",
        "Дур рекIей хIалхьи щванищ?",
        "– Дица дунял тирана,",
        "Росаби, шагьарал тун,",
        "Аллагьасул дин-ислам",
        "Наслабазда малъана.",
        "СогIаб гIасру букIана,",
        "ГIелму гьукъун букIана,",
        "ГIадамазе хIакъикъат",
        "ХутIичIо балъго бахчун.",
        "Чанги къварилъи лъана,",
        "Чанги къо тIаде ккана,",
        "Къуръаналъул аятаз",
        "Нухда таризе течIо.",
        "Гьарадирил хабалалъ",
        "КIудияв инсул зани –",
        "Заманаялъул сипат,",
        "ГIасруялъул къиса, нугI.",
        "2018 сон",
        "Релъи-хъуй гьечIого рохизе лъалел,",
        "МагIу чваххичIого гIодизе лъалел,",
        "ГIишкъул рекIараб цIа цIунизе лъалел,",
        "МагIарулал ругел лъикIал гIадамал.",
        "БакIал къваридалъур ракIал гIатIидал,",
        "Рукъ мискинлъаниги намус бечедал,",
        "ТIаде бачIараб къо лъимлъун къулчIулел,",
        "МагIарулал ругел лъикIал гIадамал.",
        "Лъимадул гIадинаб гIадатияб ракI",
        "Чарамлъун къвакIула, къел гьабун хадуб;",
        "КъваригIаралъуб рухI «майилан» кьолел,",
        "МагIарулал ругел лъикIал гIадамал.",
        "РикIкIен дагьлъаниги гьунар гIемерал,",
        "ГIурда тIегь бижизе чорхол би тIолел,",
        "Божизе бегьила гьаб дир халкъалда,",
        "– МагIарулал ругел лъикIал гIадамал.",
        "1945",
        "Метер магIарул мацI хвезе батани…",
        "МагIарухъцин толеб гьечIо магIарул мацI",
        "Рахьдал мацI рихарал лъималазул ахал",
        "Росабазул мугIалимзаби",
        "ГIалиевас ДГУялъул филологияб факультет лъугIизабуна 1978 соналда. Исана 33 сон тIубала гьелдаса. Гьезул курсалда цIаларал гIолилазул гIемерисез учительлъи тIаса бищун буго. ДГУялъул филологияб факультеталъул гIурусгун дагъистаниязул мацIазул отделениеги (РДО) лъугIизабун, росабалъе цIияб гIелалъе тарбия кьезе ун руго гьел. АнцI-анцI сонал гьоркьор аниги, Дагъистаналъул батIи-батIиял халкъазул вакилзабилъун кколел ДГУялъул цересел студентазда кIочон тун гьечIо гIолохъанаб гIужалдаго бижараб гьудуллъи ва гьалмагълъи. Гьединал дандчIваял санайилго тIоритIизе хIукму ккун буго курсцоязул. Гьел соназда жаниб 6-7 гIелцоясдаса ратIалъунги руго Рамазан ГIалиевги гьесда цадахъ цIаларалги.",
        "«Тушбабазе кеп щоледухъ рукIине бегьуларо»",
        "Школазда цIалдохъаби лъикI цIалулел гьечIолъиялъ рахIат хвезабун бугоан Рамазан ГIалиевасул. Эбел-инсуцаги тIалаб гьабулеб гьечIила лъималазул цIала-къалиялъул. Лъабкъойилъаги соналги рорчIанила, гьанже, учительлъиги тун, гIумрудул бокьулеб ишлъун лъугьараб найихъанлъиялде вуссинила тIубанго. Гьедин гьабуни, творчествоялда тIад хIалтIизе заманги эркенлъулеб буго Рамазание. ЦIалдолез лъикIаб къимат кьураб шигIрияб кIиго тIехьалъул автор ккола ГIалиев. Гьезул цоялъе цеберагIи хъван буго аваразул машгьурав шагIир, ДРялъул Хъвадарухъабазул Союзалъул авар секциялъул нухмалъулев МухIамад ПатахIовасги. Философияб магIнаялъул мухъал гIезегIан руго гьел тIахьазда. ТIадчагIазе хIел-хIеди шигIруйилан ккун, илбисалъ квелъ барал «поэтазда» гьоркьовги гьечIо ГIалиев. ГIадатияв магIарулав ва гьунар бугеб шагIир Рамазан ГIалиев вуго нилъер бахIарчияб халкъалъул хасият чорхолъ бессарав чи. Гъагъалъ росдал школалда 33 соналъ магIарул мацIалъул ва адабияталъул дарсал кьурав Рамазание бокьулеб ишалъулъ кIудияб хIалбихьи щун буго. Амма цIалдохъабазул гьечIеб гъираялъ гьесулги хIалтIудаса ракIбуссинабулеб буго. МагIарул миллат бикьизабизе лъугьунездаги хIакъаб рагIи абулеб буго ГIалиевас, гIандал магIарулал ругила, гьелда тIаде тIокIал политикиял хIаял хIажалъуларила. Цоцазулъги дагIбадун, цоги халкъал тIадрелъулеб, нилъер тушбабазе кеп щолеб хIалалда рукIине рекъоларила аваразда. МагIарулазда гьоркьоб гъункиги вацлъиги гьечIони, нилъер миллат цебетIоларилан абураб, тIад кIалъазе рагIи гьечIеб пикру буго Рамазанил.",
        "«Дун аварав вуго»",
        "2011 сон",
        "Дир хабада чIван бугеб гIадатаб ганчIил зани,ЧIухIаниги бегьила – мун бергьана, дун къуна.Къокъабго гIумруялъулъ дир хIатIикь букIана мун, Гьанже мун бахъун чIана, дун дур хIатIикье ккана.",
        "Дир гIумрудул тIехьалъул ахиралда лъураб тIанкI,ТIолго къисмат буссана борхатаб заниялде,Хириябан цIакъабан дица гьабураб гIумруГIурдалъе ун, харбие, хабалалъ зани тана.",
        "БоцIи данде гьабуна, гьундул кIудиял рана,Гьезул къисмат лъаларо – хабалалъ зани тана.Зигар-бакъгун, къацандун, къел ккун гIумру тIамуна,ТIехь-квачIалде вуссана – хабалалъ заман тана.",
        "Диего гьечIеб гIакълу гIадамазе бикьана,Пайда ккараб – лъаларо – хабалалъ зани тана,ЛъикIаб квешалъул гIорхъи батизе захIмалъана,Лъималин чIучIадана – хабалалъ зани тана.",
        "Эбел-инсул малъараб босизе дун кватIана,КватIана тавбуялъе – хабалалъ зани тана.Аллагь гурхIичIонани ворчIизе бакI дир гьечIо,БетIергьан, хвасар гьаве – хабалалъ зани тана.",
        "Дир тIолго гIумруялъул нахъе хутIараб хIужа,ЦIорораб гамачIалде сверараб дир чIаголъи,Дир хабада чIван бугеб гIадатаб ганчIил зани,ЧIухIаниги бегьила – мун бергьана, дун къуна.",
        "Балъгояб даптар",
        "ХIурматиял «Миллат» казияталъул цIалдолел! Чанго соналъ социалиял гьиназда ва «Дагъистан» журналалъул гьурмазда гIурус мацIалда бахъулеб букIана МухIамад БисавгIалиевасул къисабигун харбаздаса, дневниказдасагун ракIалдещвеяздаса гIуцIараб «Тайная тетрадь» («Балъгояб даптар») абураб проект.",
        "Гьеб цIакъ лъикI къабул гьабуна цIалдолеца гIурус мацIалда. Гьениса харбал рахъана Россиялъул «Литературияб газеталъги», гьелго харбал ун руго Россиялъул прозаялъул антологиялдеги. Гьеб кинабгоги хIисабалде босун, «Миллаталъул» редколлегиялъ хIукму гьабуна «Балъгояб даптар» щибаб номералда авар мацIалдаги кьезе. Гьалда тIасан нужерго пикраби, дандерижиял ратани, гьезие бакI батила казияталъул гьурмазда.",
        "Адабгун, «Миллат» казияталъул редколлегия",
        "Чекист Имаммуса ва Къамилухъа Хизри",
        "Къамилухъа Хизрил хIакъалъулъ дида рагIун букIана. Абрекищ дов вукIарав, чуялрикъищали, бер къапичIого бокьараб жо гьабулев, чанкIкIарав чи вукIанилан бицуна.",
        "ВукIанаха гьединав чи. Жамалудинасул Хизрийилан абулаан гьесда къармадерица. Гьеле гьеб дуца абураб гIадав чи вукIанин ккола. Киналго доб заманаялъул абрекалго гIадинав, цоцазде дандего кколарел хасиятазул инсан. Цо-цо бакIалда бахIарчилъиги къадру-ассги цоги бакIалда хъачагълъи, - йиланги абун, байбихьана инсуца гьесул хIакъалъулъ бицине.",
        "Гъенеколоб вукIун вуго МухIамадибирилан ресалда вугев цо чи, жиндирго хIалалаб бацIцIадаб магIишаталда. Жиндирго боцIи-малалдаса закагIатги бахъун, мискиназда кверги чIван, парахат, росдаса рикIкIада гьечIеб бакIалда, колода гIумру гьабун вукIуна гьев. Цо роцIцIараб ихдалил къоялъ, жиндирго хурив хIалтIилев вукIарав гъенеколосесда вихьула Журмут гIор чIван эхеде вачIунев рекIарав. Гьав цо лахIзаталъ лъалхъун гьесухъ валагьула. Дов нухдасаги сверун, битIун гьасде тIаде вачIинев вукIуна. Гьеб чIегIеркьераб айгъиралъул берцинлъиялъги хехлъиялъги хагазавурав векьарухъанасул кIал букIуна гьакIкIан хутIун. Гьасда аскIобе щолагоги чу букIуна цIер гIадин кенчIелеб. Халатал бохдулги, карачелахараб рачIгун жалги, берцинаб чорхол къалиб ва ракьалда кьабулел щанкIлазул чвархъиги букIуна чол. Чодул хIаталдаса араб къуватгун жигаралъ гьав тIуванго асир гьавула. Кьесерухъа жиндирго гьобол гьев чода рекIарав чи вукIин хадув гурони вихьуларо гъенеколосесда. Гьикъа-бакъарун, кверал рачун, къвалал ран, гьас гьобол рокъове вачуна. Гьоболасда цебе квен-тIех лъун бахъинегIанги, чIезего кIвечIого, МухIамадибир чодухъ валагьизе къватIиве векерула. Гьоболасе гьедигIан рекIеего гIоларо гъенеколосесул жиндирго чодехун бугеб тIасан борчIараб бербалагьи. Гьав, цо гьечIел жалазда божулев чиги вукIун, бер ккеладай жиндир чодаян хIинкъизеги бачIуна. Гьеб пикруялъ тIамун, гьас нуцIихъанги ваккун гъенеколосесде ахIула:",
        "Инехъин бугоха дир чу дихъа бахъун. Жеги цониги нухалъ, цогидасе кутакалда бокьараб жо, дие хутIичIо. Дуца берги ракIги лъунаха дир чода. Гьанже гьеб яги къамилухъез бикъун уна, яги кьурулъан бортула, яги цоги щиб букIанги ккун - дие хутIи щакаб жо буго. Дица дуе кьезе ккезе буго гьеб. Гъенеколосев гьеб хабаралдаса кутакалда вохула ва загIипаб гьаркьидалъун гьикъула:",
        "КигIаналде?..",
        "Азербайджаназул доба ЦIабулан росулъ дица гьалъухъ 15 куй кьун букIана. Жеги лъицаниги кьун букIинчIо гьениб гьединаб багьа чодухъ. Амма гьаб батIияб чу бугоха. Дудаго бихьанаха гьалъул хехлъиги гьалаглъиги, тIадежоялъе юргъаги. Чода рекIарал гIадин рукIунаро, лъеделел ругел гIадин рукIуна гьелда рекIингун. Гьаб бичизеги дие бокьун гьечIо, амма гьел дур берал дие дагьалги цIакъ рекIее гIолел гьечIо.",
        "Жакъаго кьела дица дуе 15 куй, - йилан абула МухIамадибирица.",
        "Жакъа къваригIун гьечIо дие. Дун Кьесерухъе ине ккола, тIадвуссун вачIун ЦIоралде унаго, цойги чуги бачун, гьаб дица дуе тела. Доб цояб чодаги рекIун, куйдулги цере къотIун дун ина Белоканалде. Дуца хIадурун теха. Мун Аллагьасукьа хIинкъулев лъикIав чи вукIинги дида лъала, квешал куйдулги дуца кьеларо, – ян кьесерав чодеги вахун воржун уна жиндирго нухда.",
        "ХIасил калам, босула гъенеколосес гьеб чу. Кинабниги Анкьракьалда ва Журмуталда цIар ун букIуна гьеб киназдасаго бергьунеб хехаб юргъачуялъул. Цо роол сордоялъ МухIамадибирил колол кIалтIа кIетIола гьобол. Гьев вукIуна дов Жамалудинасул Хизри. Хважаинасе цIакъ рекIее гIоларо гьев ахIичIев гьобол вачIин. Хизрица МухIамадибирида гьарула Кьанаде ун вуссинегIан чу кьейилан. КигIан бокьичIониги, кьеларилан абизе кIоларо асда. МегIер гIалахалда тIад ярагъгун тирулев, батIиязухъа жо бахъулев чиясда данде вахъине кIолев гIадав гIамалалъул чи вукIунаро МухIамадибир. Чода барахщунги вукIуна. КьечIогоялдаса кьей зарар гьечIеблъунги рикIкIун, ахIичIев гьоболасул гурхIел-рахIмуялде хьулгун кьола.",
        "КъотIи-къаялда рекъон Хизрица чу кIиго къоялдасан хважаинасухъе тIадбуссинабизе кколаан. Амма гьев кIиго анкьидасанги вачIинчIо, кIиго моцIидасанги вачIинчIо. Бижанщинаб къоялъ пакъир гъенеколосев щолаан Къамилухъе, гьасул чугун Хизри вуссун гьечIищали цIехезе. Хизрийилан абуни чегIеркьераб юргъачодаги рекIун Анкьракьалда, ЧIарада, Кьесерухъ, Къарахъ ругел щинал росаби сверулев вукIуна. Киналго гьесул чода рухIдалъун рукIуна. Хаслихълъиги щун мугIрузде тIоцебесеб гIазу барабго вуссуна Хизри Къамилухъе. Тухумалъул кIудиявги семун, цо лъалхъичIого хважаинасухъе чу щвезабизе витIула Хизри. Вилълъуна щвезабизе, хаселалъ чу кваназабизе жоги гьечIелъул асул.",
        "Чодул тIукъбузул гьаркьихъе къватIиве кIанцIарав МухIамаддибирида унев Хизри мугъзадасанги лъала, амма цо дагьаб добегIан гъотIода бухьараб жиндирго чу аскIове вилълъаниги лъаларо. ЧохIоца квиналъги хIалакълъиялъги хьабалухъ гIучIал рикIкIун бажарулеб хIал букIуна гьеб пакъиралъул. Бакъуде данде кенчIелеб букIараб чодул жалалъулги рачIалъулги бакъуцаги бухIараб цо щибали лъалареб жо хутIун батула. Бохдул ратула гъарималъул бакI-бакIалдасан ругъналги лъун, цоялда тIикъвагицин батуларо. Вихьудаса Хизри тIерхьаравго МухIамадибирида магIу кквезе кIоларо. Чода къвалги бан гIодобе бетIерги къулун хутIула гьев лъикIаланго заманаялъ. Циндаго чуги биччан тун, кIиябго кверги эхеде борхун, гьес гьарула, гьаб къо мацI лъалареб хIайваналда чIезабурав ва гьабгощинаб гIазаб жиндие кьурав гьав хъачагъасда Аллагьасул ццин бахъагиян.",
        "Щибха ккараб? Бахъанищ Хизрида Аллагьасул ццин?",
        "Цо дагьаб заманалдасан чIвана гьев. Дов дица бицун букIарав ЧIохъа чекистас чIвана. Имаммуса букIана гьесда цIар. НКВДялъулаз сардилъ рукъги сверун ккун, кодоб ярагъ гьечIев вачун ана. Бицуна, гьесул гIорхъи-рахъ гьечIолъи чIалгIун, рихун, жалго къамилухъел рохунцин рукIанила гьев ккун вачун иналдасайилан. Кверазда маххалги ран, щуго яргъид гIуцIцIарав НКВДшникас вачун унев вукIуна Хизри ЛъаратIе. Цо Къамилухъа гьесул тушманас НКВДялъулаазда абула, воре, ярагъ гьечIилан, гIин тIамичIого нужеца гьев чи тоге, бокьараб иш гьабизе нахъе къалев чи гуроян. Гъенеколобе щолаго цо чекистасде тIаде кIанцIула Хизри, ярагъ бахъизе хьулгун. Гьениб цогидаз речIчIараб жоялъ чIвала.",
        "Рогьалил заман букIанин абула. Кьижун вукIарав гъенеколосев тункIил гьаркьихъе рокъоса къватIиве кIанцIула. Гьасда рихьула цо жаназаялда сверун лъугьарал яргъид гIуцIцIарал гIадамал. Гьелги чуяздеги рахун уна, жаназа доба бегун хутIула. БичIчIанищ киб гьеб ккарабали? Гьагъале гьадаб Хизрица чу бачун араб ва тIад буссун гъотIода бухьараб бакIалда. Гьадаб МухIамаддибир Хизрида Аллагьасул ццин бахъагийилан гьардараб бакIалда. Гьари къабуллъараб къагIида бугоха.",
        "Чекист Имаммусал щибха ккараб?",
        "Имаммуса вукIана вахIшияв ва хIалихьатав чи. Хадуб гьесул ккараб дида лъаларо. ЧIохъиязул мацIалда Хизри чIваялъул хIакъалъулъ гьес гьадин абун буго: «Валлагь хIвечIу болгьон белэр багьичIого» (Валлагь хвечIо болъон, бетIер борлъичIого). Дос гIемерал батIи-батIиял чагIи чIвана.",
        "ВукIун вуго цойги бечедав, квер биччарав ва сахаватав чIохъияв, жиндирго гIиял рехъабиги ругев. Азербайджаналъул гIорхъода нилъер Журмуталъул мучIдул росулел рукIун руго дос ижараялъ, жиндирго гIиял кваназаризе. Колхозазе гIиял рахъизе байбихьигун, гьав данде чIунищ вукIаравали. Къокъ гьабун бицани, Имаммусаги чекисталги гьасда хадур лъугьун буго. Я цIех-рех гьабичIого, я диван къотIичIого, чIван вуго Имаммусаца гьев жиндирго росулъа чи. ЧIварав гIечIого, пударилев веццарилевги вукIун вуго: «ГьарунхIажиявги витIана анцIил белэрлъи гьубузи хIабалъи» - ян. (ГьарунхIажиявги витIана анцIил бетIерлъи гьабизе хабалъе), - илан. Гьев вукIун вуго Имаммусаца чIварав анцIабилев чи.",
        "Адабият",
        "Хъвадарухъан – миллаталъул вакил",
        "Переделкиноялда данделъана батIи-батIиял улкабаздаса нусго гIолохъанав автор",
        "2011 соналъул 13-17 октябралда Москваялда тIобитIана гIолохъанал хъвадарухъабазул ТIоцебесеб халкъазда гьоркьосеб совещание. Переделкиноялда бугеб хъвадарухъабазул Творчествоялъул минаялъур данделъана СНГялъул улкабаздаса, Франциялдаса, Германиялдаса ва цойги пачалихъаздаса литераторал.",
        "Гьеб тадбир гIуцIана Хъвадарухъабазул союзазул халкъазда гьоркьосеб идараялъ (МСПС). Данделъиялда кIалъаял гьаруна ва семинарал рачана гIурусазул машгьурал рагIул устарзаби Валентин Устиновас, Лариса Баранова-Гонченкоца, Владимир Силкиница, Александр Торопцевас, Владимир Бояриновас, Николай Переясловица, Станислав Куняевас ва цогидазги.",
        "Россиялъул, гIурус гуреб, цогидал халкъазул мацIазда асарал хъвалел авторазулгун семинар бачунезда гьоркьов вукIана поэт, прозаик, публицист, таржамачи, Литинституталъул мугIалим Николай Переясловги. ГIолохъанал авторазда цеве кIалъалаго, гьадин абуна гьес: «ГIурус литератураялдасаги интересаб куцалда цебетIолеб бугилан тола дица гьабсагIат Россиялъул цоги миллатазул мацIазда бугеб адабият. БакътIерхьул улкабазул модабиги, гIарцухъ кинабго жо бичулеб гIадатги, тIаса-масаголъиги гъорлъе лъугьун руго жакъа гIурус адабияталда. Гьединлъидал, гьанжесеб гIурус литература цебесеб классикаялдаса цIакъ рикIкIад буго, гьелъул тIадегIанаб цIар хвезабулеб буго XXI гIасруялъул хъвай-хъвагIаяз. Юмор бугел романал, ирония хIалал детективал ва гьезда релълъарал, «дармил литератураялъул» коцонир тIурал «текстал» гIемерлъун руго. Россиялъул цогидал миллатазул литератураби абуни 70 соналъ «соцреализмаялъул» нухдасан унел рукIана. Асаразулъ захIматчи вихьизавизе кколин малъулаан гьезда. Циндаго гьеб гIуцIи биххана, миллиял литератураби жалго хутIана: Магъриб рикIкIад буго, Машрикъги тарихалъул рахъалъ гьедигIан аскIоб гьечIо. Цинги гьел литературабаз жидерго хасал нухал ралагьизе байбихьана, мугъчIвана халкъияб фольклоралде; мацIал цIигьариялъе ва церетIезариялъе гIоло багъа-бачариял, къеркьеял рижун рачIана. РакIалде ккезе бегьулаан кинал миллиял шура-хъуриял ва рахьдал мацIазда хъварал асарал Якутиялда ратилелилан. Дица таржама гьабуна Якутиялдаса Елена Слепцовалъул асаразул. Миллияб культура тIадбуссинабиялъул, рахьдал мацI цIуниялъул ахIи буго гьелъул творчествоялда жаниб. Гьедин жинди-жиндир халкъ бихьизабизе ккола хъвадарухъабаз асаразулъ. Гьелъие гIоло цIалула дунялалъулго пикру гьабулел гIадамаз тIахьал. Миллиял литературабазда жанир щибго хIинкъичIого хъвадарулел авторал загьирлъана ахирал соназда. Гьебги ккола лъикIаб рахъ».",
        "БатIи-батIиял пачалихъаздаса ва Россиялъул регионаздаса авторал рачIун рукIана совещаниялде. Гьезие рес щвана чIахIиял хъвадарухъабазул пикру лъазе, гьезул гIакълабазухъ гIенеккизе, цоцазулгун лъай-хъвай гьабизе. Хадубккун гIолилазул асарал басмаялда рахъизе квербакъизе бугиланги абуна данделъи гIуцIараз.",
        "Поэзиялъул, прозаялъул, лъималазул литератураялъул, таржамачилъиялъул ва литературияб критикаялъул семинаразда цадахъго тIобитIана рагъулаб адабияталъул темаялда дандеруссиналги. Севастополалдаса ралъдахъабиги Афгъанистаналда, Чачаналъ ва цойги кьал ккарал бакIазда гIахьаллъарал аскариялги рачIана совещаниялде. Жидедаго бихьаралъул ва хIехьезе ккаралъул хъвалеб бугоан гьез. Гьайгьай, гьезул асаразулъ ритIухълъи цохIо рахъалдасан бихьизабулеб батизе рес буго. Гьел авторазул гIемерисел цоцазда лъан руго okopka.ru сайталдасан. Гьенир лъун руго гьезул асаралги.",
        "ТIадчагIаз литератураялде ва халкъазда гьоркьосеб политикаялде кколеб кIвар кьолеб гьечIолъиялъги квешлъулеб бугин ахIвал-хIалилан бицана совещаниялда.",
        "2011 сон",
        "Къалам, дуца щуре…",
        "Хъвадарухъан ва рагъухъан ГIали Шогенцуков",
        "Кабардиязул литератураялъул классик ГIали Шогенцуковас 120 сон баялъул юбилеялда гIахьаллъи гьабуна ХIамзат ГIизудиновас",
        "Кабардиязул литератураялъе кьучI лъурав классик, КIудияб ВатIанияб рагъул гIахьалчи ГIали Шогенцуковас 120 сон баялда хурхараб байрамалда Дагъистан бихьизабуна «Гумбет» газеталъул бетIерав редактор, Россиялъул Хъвадарухъабазул цолъиялъул член ХIамзат ГIизудиновас.",
        "Тадбирал тIоритIана КБРалъул тахшагьаралда , Нальчикалда, КБРалъул Тимбора Мальбаховасул цIаралда бугеб пачалихъияб миллияб библиотекаялда, ГIали Шогенцуковасул цIаралда бугеб КБРалъул пачалихъияб драммаялъул театралда ва классик гьавурав Баксан шагьаралда.",
        "Киналго тадбиразда хIаракатаб гIахьаллъи гьабуна ХIамзат ГIизудиновас, Дагъистаналъул Хъвадарухъабазул цолъиялъул нухмалъулесул, халкъияв поэт МухIамад АхIмадовасул ва гIемер мацIал ругел мугIрузул улкаялъул литературияб рахъалдасан баркана рагIул устарасул юбилей вацлъиялъул халкъалда. Гьединго, КБРалъул телеканалалдасан цеве вахъун, ГIизудиновас бицана рахьдал мацI цIуни цIакъ кIвар бегеб иш букIиналъул ва ГIали Шогенцуковасул творчествоялъ Кавказалъул халкъалъул литератураялъе гьабураб асаралъул .",
        "«ГIали АсхIадович Шогенцуковас кIудияб, къиматаб бутIа лъуна жиндир халкъалъул рухIияб хазина цIикIкIине, Северияб Кавказалъул ва тIолго Россиялъул литератураялда жаниб хасаб бакI ккола гьесул адабияб ирсалъ. «Камбот ва Ляца» абураб кочIодалъун хъвараб роман, «Темботалъул сонисел къоял», «Мадина» поэмаби, «НекIсияб генуда гъоркь» хабар ва цогидалги ГIали Шогенцуковасул асарал литератураялъул меседил нахърател ккола. Гьев цIалана Дагъистаналда, Темирхан-Шураялда, Северияб Кавказалъул мугIалимзаби хIадур гьарулел курсал лъугIизаруна гьес. ГIали Шогенцуков ккола кабардиназул мацIалъул реформачи, гьединго гьесул хIаракаталдалъун гIуцIана миллияб театр. Северияб Кавказалъул маданияталъул машгьурав хIаракатчи ГIали Шогенцуков жиндиего бокьун ана фронталде ва бахIарчиго хвана концлагералда Бобруйскалда гъоркь. Гьанже гьесул цIар лъун буго гьеб шагьаралъул № 7 библиотекаялда. ГIали Шогенцуковасул асарал ва гIумрудул дарсал цIакъ кIвар бугел руго, инсаният гьез лъикIлъиялде ахIула», – ян баян гьабуна ХIамзат ГIизудиновас.",
        "Классикасул юбилеялда ХIамзат ГIизудиновас КБРалъул библиотекабазе «ХIаригабурлъухъ» абураб жиндирго тIехьалъул экземпляралги сайгъат гьаруна.",
        "Почтовый кагътиде керенги чучун",
        "Дида ХъахIабросдал нусго гIечIеб рукъ",
        "Тахшагьарин ккола, мун жанив гIураб",
        "Араб шамат къоялъ сапар бухьана ХъахIабросулъе, «рокьуца хваразул хабал рихьизе». Жегиги магIарул адабияталъул классикасул росулъе щвечIел гIадамал гIемер ругоан гьеб ЦIадаса ХIамзатица тахшагьарлъун рикIкIараб ХъахIабросулъ 11 октябралда данделъаразда гъорлъ. Гьезулго кьерда вукIана гьал мухъазул авторги. ХIакъикъаталдаги гIищкъул шагIир, Кавказалъул Блок вахъине мустахIикъаб тIабигIат-сипаталъул росу бугоан гьеб.",
        "ХъахIабросулъа МахIмудица 140 сон тIубай кIодо гьабизе гьесул росулъе рачIана Дагъистаналъул Хъвадарухъабазул союзалъул нухмалъулев МухIамад АхIмадов, Дагъистаналъул бетIерасул МугIрузул округалда вугев вакиласул заместитель ГIамирхан МухIамаддадаев, Унсоколо районалъул нухмалъулев Шамил МухIамадов, РАНалъул ДНЦялъул ИЯЛИялъул директор МухIамад МухIамадов, МахIмудил фондалъул нухмалъулев МухIамад ХIасанов ва цогидалги.",
        "МахIмудиде гIагаралги гьесдаса гIезегIанго рикIкIадалги кIалъаялги рукIана гьенир, пандур хъвалезул къецги тIобитIана, шагIирасул музеялъуреги хабадеги гьалбалги щвана.",
        "Харил гIархъал, цIоросаролъил гулал, хъабхъазул гохIал – бачIин гьарзаяб хасалихълъиялъ ханлъи гьабун бугоан ХъахIабросдал хурзабахъ ва харибакIазда. ТIадран хIалтIулел ругоан гIадамалги. Гьанже цо-цо магIарул росабалъ хурзал рекьиги лъилъаригун рецариги рехун тун ругелъул, унго-унгояб магIарул рукIа-ракъин хъахIабросулъез цIунун букIин рекIее гIуна. «ХарибакIалда МахIмудилги Муилги дандчIвай» абураб хъахIабросулъез хIараб сценкаялдаги загьирлъана гIадатиял гIадамазул-актеразул гIадатлъи, гIодоре риччай, намуслъи.",
        "Гьалбал лъикI къабул гьаруна Унсоколо районалъул гIадамаз ва, хас гьабун абуни, хъахIабросулъез. МагIарул тепси-сурпаги татуяб тIутIги букIана, тIаде рачIарал гьалбадеридаса рохун рукIинги бихьулеб букIана. ЦIакъ лъикI ритIизарун, къачIан ругоан росулъе ругел нухалги.",
        "Дагъистаналъул нухмалъулев Рамазан ГIабдулатIиповас буюрухъги бахъун, ноябралда МахIачхъалаялда гIатIидго кIодо гьавизе вуго МахIмуд ва тIобитIизе буго гьесул юбилей.",
        "ГIицIго рокьул шагIир вукIинчIо МахIмуд, «рокьи гьоркьоб гьечIеб кьалул хабаралъ кьоларо дие кеп, кин бицанигиян» хъваниги. МахIмудил гIищкъудул асараз жанибе бачун буго дунял-гIалам. Гьенир камурал сипаталги, магIнабиги, суалалги, жавабалги гьечIо. Гьединаб бергьараб пагьму-гьунаралъул ва магIнаялъул асар ккола «Макьу» ва цогидалги шагIирасул кучIдул.",
        "«ГIамирканазул ханцин накалда чIезавуна» МахIмудица. Нилъехъе щвараб гьесул творчествоялда жаниб буго жамгIияб, социялияб темаги. Бокьараб заманаялъе кIвар бугеб, гIумру ва чагIи рихьизарулеб ункъо мухъ буго гьесул: «Гьанже дунялалъул халго гьабуге, - ХинкIал цIикIкIарасул цIар бахъун бугин. ЦIуяв, бихьинав чи батIалъи гьечIо, - ТIаде нацI бахарав хан лъугьун вуго».",
        "ЦIадаса ХIамзатиего гIадин, ЦIадаса Расулиеги хирияв вукIана ХъахIабросулъа МахIмуд. Ахирал соназда Расул ХIамзатовас хъварал кучIдузул цоялда буго «цо кавказиясул кагътал хъирщулев Карпатазда вугин» тейила жив, хун хадув. Гьадинаб поэтикияб сипат кьолеб буго ХIамзатовас нилъее. ГIемер асарал хъвана МахIмудил хIакъалъулъ Расулица. ТIадехун рехсараб «хинкIазул» мухъазе гьадинаб жаваб гьабуна ХIамзатовас: «ХинкIал цIикIкIарасул цIар гуреб бугеб, ЦIогьал руго, МахIмуд, гьанже бахIарзал. Нусго грамм гьекъей, миллион бикъи – Гьале гIумруялъул гIакълу гьабсагIат».",
        "ХъахIабросулъ МахIмудил минаялъуб гьабун буго гьесул музей, гьес хIалтIизарурал алатал, гьес ретIараб ретIел лъун руго гьенир. Гьеб киналъго ракIалдаса унареб асар гьабула тIаде рачIаразе.",
        "Гьаб макъалаялъул ахиралда загьир гьабилин гIемерисезе гьоркьоб лъезе ва дагIба гьабизе бокьулеб ХъахIабросулъа МахIмуд чIваялъул темаялде дирго бугеб бербалагьиги. Бергьараб гьунаралъул гIадамал дагьал батIиял рукIуна. МахIмудил къисмат релълъараб буго 15 октябралда жив гьавуралдаса 200 сон тIубарав Михаил Лермонтовасулалда. Гьел кIиялго чIван хвана.",
        "Абула Игьалив Магьдил МухIамадил рокъов ХъахIабросулъа МахIмуд дагьав «цIцIани магIарде рахун» вукIанилан. Гьес мехтел гьекъолароанилан абулелги руго. Кин батаниги, МахIмудил адабияталъулаб ирсги дунялалъул литератураялда бугеб кIварги сунцаниги щинкIизаруларо. Гьанже цIакъго цIакъ «валилъарал» цо-цояздаги абила, щайха Магьдил МухIамадица жиндир рокъоб мехтел гьекъезе тараб, диналъ гьукъараб жо? Гьеб цо. КIиабизеги, Кавказалъул хасияталда ва гIадатазда рекъон, бидул тушманцин чIваларо гьоболасул рокъов.",
        "1919 соналда магIарулазе ва дунялалъул адабияталъе камуна унго-унгояв шагIир, рагIул устар, хIикматаб гьунаралъул лирик. МагIарулал ругебгIан мехалъ, магIарулазда цадахъ букIина «Панаяб хIухьел» - МахIмудица жиндир асаразулъ бекьараб илагьияб рокьул асар.",
        "Тарихиял хIужабазде ралагьизе ккола, ахIи-хIур гьабичIого, сабуралда ва философияб куцалда. ЧIвай-хъвей камураб жамгIият букIунаро. КIванагIан дагьлъизе те гьеб дунялалда, биччай рекъелги панаяб хIухьелги дунялалдаго тIиритIизе. Эрнест Хемингуэйица хъвана рагъалда данде «Прощай, оружие!» абураб роман. Гьединабго магIна буго МахIмудил гьал мухъазулги : «ЧIалгIун кьили буго, кьаллъун чу буго, Чорхол рухI ун буго ахIуд мунилан. Рихун туманкI буго, тун ярагъ буго, Тана берзул нуралъ лъикIго вукIаян».",
        "«Дунго хвананиги, халкъалда лъалел Къасидатал тана таманал рокьул», - гьединаб ахир гьечIеб буго ХъахIабросулъа МахIмудил лирикияб ирс.",
        "2014 сон",
        "БахIарчияй эбел",
        "Дида цебе чIола хирияб гьумер,",
        "РукIкIалабаз цIураб хIалакъаб гьумер.",
        "КIикъойилъ хъахIлъарал гIагарал расал,",
        "ГIумруялъ зурараб гьитIинаб лага.",
        "ГьатIан къо щолареб даимаб хIалтIулъ,",
        "ХIеж борхулей гIадин, цее чIола мун.",
        "Мун – биххулеб тIохил рахи хисулей,",
        "Хъандиро хьвагIулей, богIол магь къалей.",
        "Мун – ункъо васасе хинкI балагьулей,",
        "Гьел цо дур захIматалъ гIезе гьарулей.",
        "Гьезул ретIелалде рукIкIенгун къулун,",
        "Къоязги сардазги гьезул ургъалилъ.",
        "Гьедин йихьула мун, хIалхьи лъаларей,",
        "БахIарчияй эбел, цIар кьечIониги.",
        "КъуркьунгутIиялъул къисалъун буго",
        "Беццаб ракI къалъулеб дур къисмат, эбел.",
        "* * *",
        "Лъалищ, Парижалда площадь бахун,",
        "Цогияб рахъалде мун ячIинегIан,",
        "Азарго гьелегьун унеб машина",
        "Полицаяс хантIан чIезе гьабуна?",
        "Хадуб дуде аскIов живго вачIана,",
        "ХъахIаб гвадич ххураб квер дуй борхана",
        "«Дуй хъулухъ гьабизе вохарав вугин...",
        "Мадам, мерси» абун нахъ вуссун ана.",
        "Цинги Венеция, кида кIоченеб,",
        "Каналазул лъадалъ цIадалаб шагьар!",
        "ТIогьилал русбузда къаси нахъа нилъ",
        ", Рачана свердизе цо италияс.",
        "Гьев щибаб сагIаталъ нахъ вуссунаан:",
        "«Синьорина, дуда чIалгIунеб гьечIищ?",
        "Синьорина, дуда кинан бихьулеб,",
        "Нижер Венеция, берцинаб гьечIищ?»",
        "Варшавалда къаси театр лъугIун,",
        "«Пани, гьале плащ, пани, гьабсагIат",
        "Таксиялъ ячина мун отелалде».",
        "Госпожаян абун, бетIерги далун,",
        "Дуе салам кьуна японияца,",
        "Цоцазда лъун кверал гьормаде рорхун,",
        "Гьединго абуна индияз дуда.",
        "Америкалълъ-леди, турказулъ-ханум,",
        "Хирияй синьора, дир магIарулай,",
        "Дун ЦIада росулъа мистер ХIамзатов,",
        "Мунгун вуго даим дунял сверулев.",
        "1963",
        "Къалам, дуца щуре щакъиялдехун",
        "КъилимегIерги ГIарафатги",
        "ХIамзат ГIизудиновас гIахьаллъи гьабуна Дагъистаналъул халкъияв шагIир МухIамад АхIмадовас 65 сон тIубаялъул тадбиразда",
        "Дагъистаналда тIоритIулел руго халкъияв поэт, Дагъистаналъул Хъвадарухъабазул гIуцIиялъул нухмалъулев, ДРялъул Госпремиялъул лауреат, машгьурав маданияталъул хIаракатчи МухIамад АхIмадовас 65 сон тIубаялда хурхарал тадбирал.",
        "«Гумбет» еженедельникалъул бетIерав редактор, Россиялъул Хъвадарухъабазул гIуцIиялъул член ХIамзат ГIизудиновас гIахьаллъи гьабуна Пачалихъалъул поэзиялъул театралда, МахIачхъалаялда, гьединго Касумкенталда тIоритIарал МухIамад АхIмадовасул юбилеялда хурхарал тадбиразда.",
        "«МухIамад АхIмадовас цIакъ хIаракат бахъана Инхоса ГIали-хIажиясул асарал цIияб къагIидаялъ цIализе, гьесул асаразул кIвар гIадамазда бичIчIизабизе. Гьукъараб литератураялдаса гьесул къиматаб рухIияб ирс тIадбуссараблъун лъугьана. СССРалъул заманалда классикасул асарал цIакъ дагь ва магIна хисизе гьарун къватIире риччан рукIана. Бищунго рагIа-ракьанде щвараб тIехь ГIали-хIажиясул къватIибе бахъана 90-абилел соназда. МухIамад АхIмадовас Инхоса ГIали-хIажиясул рагIи халкъалда гьоркьоб республика бахун къватIибехунги тIибитIизабуна. «Инхоса ГIали-хIажи» абураб поэма ккола шагIирасул творчествоялъул щибун рорхатал тIогьазул цояб. РакIалде ккола, гьеб асар кьочIое босун, спектакль лъезе бегьилин», – ан абуна ХIамзат ГIизудиновас.",
        "АхIмадовасул асаразда жаниб хасаб бакI ккола КъилимегIералъул ва ГIарафаталъул сипатаз. Гьесул «ГIарафат» абураб поэма буссинабун буго чанго мацIалде ва къватIибе бахъана Россия бахун къватIибги.",
        "Гьединго МухIамад АхIмадов ккола Бакълъулазул районалъул хIурматияв гражданин.",
        "Забру варулаб хIежалъул Къуръан,",
        "ХIал гьабулеб буго гьанже гьаваялъ,",
        "ХIанил жисму бугеб зобалъул тIавус,",
        "Зулму буго дие гьаб рокъиялъул.",
        "Рукьбал меседилаб, сан маргъалулаб,",
        "Самаияб хIанчIил хIал буго дие.",
        "Куркьбазда варакъул накъищ угьараб,",
        "Гьаваялъул лочнохъ чара хун буго.",
        "Беразул нур сунеб сипат бихьидал,",
        "Сабруяб ракIалъул гIадлу хисана.",
        "Халкъ гIажиз гьаюрай гIадан ятидал,",
        "ГIаданул беразул низам бихана.",
        "Унго инсандай мун ,сипат гуродай,",
        "Дир сабру лъугIараб гIажаибаб рухI.",
        "ВахIай хIурулгIиндай,малаикциндай,",
        "Дир хIалал рихьизе цее тIамурай.",
        "Вабабай асилльи, унго чIурканлъи,",
        "ЧIегIерлъи беразул, берцинлъи гьурмал;",
        "Гьай гIужбу карамат, камиллъи чорхол",
        "Чергеслъи, хIадурлъи, хIатIил тIадагьлъи.",
        "Унго логол битIи, ратIлил тIад рекъей,",
        "Къвалзукъа чергеслъи, чорхол къагIида.",
        "Лугбал инсанияй, сан маргъалулай,",
        "Сон рикIун чапана мун дир чорхолъе.",
        "Сипат хIавраияй, хIетI тулпарулай.",
        "ХIайванги херлъила, дур хIисаб гьабун.",
        "ГIурусазул пургон, гьорол машина,",
        "Машаалагь бечед, чорхол чIурканлъи!",
        "Меседил карапин, кибритул ахIмар,",
        "Кинанха йокъулей, йокъилей цойги.",
        "Берцинлъи-тIадагьлъи, тIасан борчIарай,",
        "ЧIурканлъи, камиллъи бергьун босарай,",
        "Ал ясазул сайгид, мусудузул хан,",
        "Хиялго бугодай унго ракIалда?",
        "Ихтияр кодоб кьун, квершел духъго тун,",
        "Дуего бокъухъе йижун ятила.",
        "Нахъе анищазул асар течIого,",
        "Эбел тIаде тIамун, чIаран ятила.",
        "ЧIухIарал, рекъарал къагIидабазул",
        "Къадру ассилияб сурат течIого,",
        "Сси бугел реццулел тIабигIатазул",
        "ТIокIай камиллъизе кинан рес бугеб?",
        "Гьурмада бугеб сси, сверухъ бугеб нур",
        "Нахъе анищалъул асар тун гьечIо.",
        "Ал ясазда гьоркьой мун чIараб мехалъ,",
        "Хьухьикьан баккулеб бакъилан ккола;",
        "ЯчIун гьезда бакьулъ мун гIодой чIедал,",
        "Дир гIакълудул асар босун лъугIула.",
        "Дудехун гаргазе гIащикъаб дир мацI",
        "Цабзазда бухьуна, мун йихьарайго.",
        "Йихьизе урхъараб ургьиб гьинал ракI",
        "Жаниб гьалаглъула гьаракь рагIигун.",
        "Дунял берцинлъана, заман чIухIана,",
        "Мун йижаралдаса ракь пахрулъана.",
        "Боялда нур барай, улка гвангъарай,",
        "Губерня къалъарай къутIпудул хIуби;",
        "Юссунеб руссада сверун нур балеб",
        "Лайлатул къадирдай дур къвалакь бугеб?",
        "КъватIий яккулаго дунял гвангъулин,",
        "Бакъ-моцIалъул нурдай дур гьурмалъ бугеб?",
        "ТIокIай гьариларо, гьадинай гIела,",
        "Дур гIамал босарай яс йижиларо:",
        "Жавгьаралъул хIара хIанил гъажаби,",
        "Луълуъалъул килщал, каржинул гьумер;",
        "Гьуинал рагIаби, гIисинал цаби,",
        "Цо кIалъай кIалалъул - кIарчанаб калам;",
        "КIиябго бералъул берцинаб балай",
        "Батиларо хIикмат дуде бахараб.",
        "Гьанже дунялалда, Дагъистаналда",
        "Дур гуреб сси гьечIо гьаб улкаялда,",
        "Цинги росабазул сверухълъиялда",
        "Сси дуде буссана тIолго ясазул.",
        "Яхси, Чачаналда, Чергес ракьалда",
        "Дуда чин бащадай яс ятиларо.",
        "Шураб хъалаялда, губерниялда",
        "Дуде сси бахараб сурат бахъичIо.",
        "Сси бугел ясазул округ командир,",
        "Дуе час кколарев гIадан ватичIо.",
        "ГIараб басмаялда меседил аят,",
        "Ясазул сси холла мун, цее чIани.",
        "ЧIурканаб черхалде чергес хъабало,",
        "Чанги махлукъ буго дуца гвангъараб.",
        "Чергесал лугбазда лъарагIаб ретIел,",
        "Лъаларо дур къимат - къватIул хабарал.",
        "Бохда цIумур бараб цIар берцинаб хIинчI,",
        "ХIалада лъаларищ дий бугеб балагь.",
        "ХIираъ мегIералде магIдинаб гIанса,",
        "ГIайибан кколарищ, дун гьадин тезе?",
        "ГIиракъ, Мисриялда сардил явакъит,",
        "Саламниги битIе, ракI гIатIилъизе.",
        "Сидратуллагьалде ахIдолеб гагу,",
        "ГурхIа, гьудул, дида, дун холев вугин.",
        "ГIадамал хIайранаб, хIайван гIодулеб",
        "ГIазаб буго дие, мун лъаралдаса.",
        "ГIищкъуялъул купи карандеги къан,",
        "Капураб гьаваялъ гьаглъулев вуго.",
        "Гьаб хIалалъ мунилан холев дунги тун,",
        "Хиял лъиде бугеб, дур хIал боххаяй?",
        "ХIайванал гIажизаб гIумру дийги кьун,",
        "Лъиде юссинедай къасд лъолеб бугеб?",
        "Унго, гIайиб чIвалищ гIищкъу ккунилан,",
        "Гьагъаб гьумералъухъ, гъоб лагаялъухъ.",
        "Гьаха, чIвазин хатIа, хал гьабе гьелъухъ,",
        "Нусабго саналъухъ, сипат-куцалъухъ.",
        "Кинха гIайиб чIвалеб гIамал тIабгIалда,",
        "ТIаде жийго йиччан, рищун ругелъул.",
        "Дур рагIул гьуинлъи, гьурмал берцинлъи,",
        "Бицунеб каламалъ кеп гьабулеб куц!",
        "Курмузул гургинлъи, горбол халалъи,",
        "ХъахIаб щвемещалъухъ шавкъ бергьунеб куц!",
        "Мунгун калам бицун, керен чучизе,",
        "Киса, эб даража дие щвеларо.",
        "Черхалда квер хъвайни киб гурин дие,",
        "Квер битIун баизе мун лъихъе щолей?",
        "Гьекъон унеб шараб щокъроса гъоркье",
        "Щибаб къатIра-тIири тIасан бихьула.",
        "ТIад ретIунеб ратIлил пардав гьечIого,",
        "Гьурмахъ балагьизе барахщула ракI.",
        "Гьаналъ бугеб ракьа, гьоркьоб бугеб нах",
        "Нусабго логолъан гвангъун бихьула.",
        "ГIадан-инсанилан яти гурони,",
        "Ракьда хIетIе гуро, хIурда лъалкI гуро.",
        "Гьурмадул нур буго, бакъул нур гIадаб,",
        "Бакъуде рехарал хьухьал риунеб.",
        "Чорхол санги буго, сардилъ моцI гIадаб,",
        "Дагъистан гвангъараб Гулишат-бикал.",
        "Зодил тIавус бачIун тIавап гьабурай,",
        "ТIогьилаб явлухъалъ ракI бахъун анна.",
        "ТIадчIараб тахбакIалъ тасбихI гьабурай,",
        "Дуде хIасрат бергьун гьаглъулев вуго.",
        "МагIарда чанилги чара бухIарай",
        "Чиновникасул яс йосана гIадахъ.",
        "ГIурус падишагьас алапа хъварай",
        "Апцерасул ясалъ сагьвил гьавуна.",
        "Вакъарав гIорцIила гIищкъуялдалъун,",
        "ГIалам хIайранлъулей дуда бер чIвани.",
        "Бецлъарал беразда канлъи бихьила,",
        "Камилаб гьурмаде валагьанани.",
        "Бакараб кан гIадаб, канаб моцI гIадаб,",
        "БечIчIараб рахь гIадаб, бахьинаб гьумер.",
        "Я мун лъаралдаса лъарагIай бика,",
        "Лъавудаса ана, гIакълу босана.",
        "ГIиприт хIайранлъулеб хIатIил росада",
        "Дур свери бихьидал, дир сабру хвана.",
        "ЦIулал киниялда, кварил рущада",
        "Кеп чIван чIурканлъараб лага дур гуро.",
        "Алжан баркун пирказ кодобе кьеяй,",
        "КидаллъагIан телев дун гьаб хIалалда?",
        "ГIаршул рахIманасги сужда гьабеяй,",
        "Сабаб гьабиларищ гьаб рокьиялъе?",
        "РичIчIуларел рагIаби:",
        "Забру – печаталде бахъи",
        "Жисму – черх",
        "Самаъ – зоб",
        "Асиллъи – гьайбатлъи",
        "ГIужбу карамат – гIажаиблъи –тIадегIанлъи",
        "ХIавраияй – хIурулгIиналъулай",
        "Кибритул ахIмар – багIараб месед",
        "Сайгид – бетIер, хважаин",
        "Лайлатул къадир – щиб гьараниги къабуллъулеб гвангъараб, къалъараб сордо",
        "Луълуъ – жавгьар",
        "Каржин – би-рахь рекъарабин абулеб магIна, гьединаб сипат",
        "ХIираъ – мегIералда цIар",
        "Явакъит – якъут",
        "Шараб – гьекъолеб жо",
        "ТасбихI – рецц",
        "Алапа – шапакъат",
        "Кеп – куц, форма",
        "Инхоса Г1али-Х1ажи",
        "Кицабиял алфазал",
        "ГIабдал, ахIмакъасдехун, воре кIалъай гьабуге,",
        "Жиндир пикру камилас чи хIакъир гьавиларо.",
        "* * *",
        "Жиндий макъам бокьарас халкъ къварид гьабиларо,",
        "Жиндир диван битIарас чи ватIа гьавиларо.",
        "* * *",
        "ГIадлуялда хьвадарал, Аллагь, Дуца цIунаги,",
        "ЦIакъго халкъалъ веццулев хвалида витIун ккаги.",
        "* * *",
        "ГIорцIизе гьабичIони, катица цIогь толаро,",
        "Рагьда чури тIечIони, гьвеца рукъ хьихьуларо.",
        "* * *",
        "ЧIужуялъ хьихьичIони, рокъоб жо хутIуларо,",
        "ТIину гьечIеб кIудаб гьегь хехго цIаялъ бухIаги.",
        "* * *",
        "ХIуби чIвачIеб чIалоялъ рукъ биххизе гьабула,",
        "Бицун батичIеб рагIуд чи кIодо гьавуларо.",
        "* * *",
        "Чияр бикъа-хъамиялъ рокъоб жо цIикIкIинаро,",
        "ЦIогьгин гъара гьабурав гьаваялде восаги.",
        "* * *",
        "Нилъер чияр чи лъазе, чи холареб кьал ккаги,",
        "Кьибилалъул хIал лъазе, холареб унти ккаги.",
        "* * *",
        "Гьаб дуниялалъул гIатIилъиялда,",
        "ГIамалалда рекъон жо камуларо.",
        "* * *",
        "Квен буго черх лъикIлъизе кваналеб,",
        "КечI буго ракI лъикIлъизе ахIулеб.",
        "* * *",
        "Дагьал гIемерал лъикIал чагIи – гIакъилал,",
        "ГIемерал дагьал лъикIал чагIи – гIадалал.",
        "* * *",
        "Гьинал ракIги чучун ракI цIилъиларо,",
        "Лугбузда бугеб гьан гургурун индал.",
        "* * *",
        "Гьал дир рагIабазул магIна бичIчIарас,",
        "МагIидаса хъанчал рахъун рехила.",
        "Хъварал алфазазул пикру гьабуни,",
        "Пашманлъи тIагIина дуниялалда.",
        "* * *",
        "РекIел ургъел бикьизе чи тIагIараб замана,",
        "Чорхол унти бицине гьалмагъ гьечIеб дуниял.",
        "* * *",
        "Гурдилъ цIул гьабе, цIороялъул квер босе,",
        "ЦIулада гъабу кьуре, кьиндада михъилъ хьиме.",
        "* * *",
        "Лъаралда гIамал гьаби – гIелмуялъул пихъ буго,",
        "Халкъалъе кумек гьаби – камилаб санаъ буго.",
        "* * *",
        "БатIулалъе квербакъи какараб исраф буго,",
        "Квешалде тIоритIулев, тIубарав Самир вуго.",
        "* * *",
        "Анкьабго рекъолилан къадараб жо гьабуге,",
        "КъотIуе гIунгутIизе гIантав чилъунги чIоге.",
        "* * *",
        "Воре, гIадамил лъимер, гIумругун къацандуге,",
        "Дуниялалъул ресал рас течIого лъазаре.",
        "* * *",
        "ТалихI къарал къороллъулел руччаби,",
        "Къо бухIарал бестIаллъулелин лъимал.",
        "* * *",
        "Цо ахIмакъав гIабдалас гIадан къварид гьавула,",
        "ГIелмуялдаса тIурав басралъигун хутIула.",
        "* * *",
        "Бецав чиясул чIухIи – чIолохъжо тIураб барти,",
        "Рортун ун кколеб гIалам, гIазабазулъ цIикIкIараб.",
        "* * *",
        "Бихьизе цIакъ берцинаб, батизе жиб къабихIаб,",
        "Гьаб дуниял загьруйин, нилъ чIвачIого холареб.",
        "* * *",
        "Унтун, херлъун ккечIого, гьабе дуца гIибадат,",
        "Унтун, херлъун кканани, квер базего кIоларин.",
        "* * *",
        "Ина буго гьаб гIумру, щола буго тIаде хвел,",
        "Гьанжеги борчIуларо, кьижун буго къаркъала.",
        "* * *",
        "Аллагьасул гIадатаз, лагъасул хIал бихьула,",
        "Сурараб къварилъи щун заманаялъ кIвекIула.",
        "* * *",
        "Цинги хадуб гIатIилъи тамашаго букIуна.",
        "Балагьал тIаса росун, Бичас рохизарула.",
        "* * *",
        "НасихIат бацIцIад гьабун кигIан мун кIалъаниги,",
        "Вокьарасдехун гIайиб рагIуларо кинниги.",
        "* * *",
        "ХъахIаб расул чапарал, гьездаги дун щак вуго,",
        "Щаклъиго гьечIеб чапар хъахIаб расги букIаго.",
        "* * *",
        "Квешлъи малъулеб черхалъ вагIзаго босун кIвечIо,",
        "Жагьиллъиялъ рас хъахIлъун, бугеб хIинкъиго лъачIо.",
        "* * *",
        "ХъахIаб расул хIурмат тей букIараб анищан лъан,",
        "Херлъун хъахIлъараб бетIер бил лъун балъго телаан.",
        "* * *",
        "Бухунилан хIамил чу лъугьунареб.",
        "Чурунилан болъон бацIцIалъулареб.",
        "* * *",
        "ГохIда гьабунилан хIорги чIолареб,",
        "ХIориниб гурони къверкъги чIолареб.",
        "* * *",
        "Хъархъица гулла кколилан хIисаб гьабуге,",
        "ХIотоца гьорчо кколилан пикруги гьабуге.",
        "* * *",
        "Кьезе кодоб рекъараб, кваназе рокъоб лъикIаб.",
        "Лъималазе квербакъи камилаб иман букIин.",
        "* * *",
        "ЛъугIарасул квен кванай кириян,",
        "КватIарасул хIалтIи гьабе баркатан.",
        "* * *",
        "TIад вугев чи ци гIадин вукIин,",
        "Цогидал гьаби гIадин рукIин сурукъаб.",
        "* * *",
        "ГIанкIудал ханилцин хайирги гьабе,",
        "Ханждал къвачIаялъул низамги гьабе.",
        "* * *",
        "БотIролъ гIакълу кьурасе кьолеб гIелму буго гьаб,",
        "TIop бахиндал хер гIадин, гIадамасулъ тIегьалеб.",
        "* * *",
        "ГIелмуялъул нух тарав, тушманлъунги лъугьина,",
        "Таваккал тIамуравги тIул бикьарав вац лъвина.",
        "* * *",
        "ГIелмуялъул пай щварав сабруялда хьвадула,",
        "Сабруялда хьвадарав мурадалде вахуна.",
        "* * *",
        "Жиндир вацIцIалъи тIокIав, тIаса вищизе хIакъав,",
        "ХIакъаб нух хьихьун чIарав, хьибил кквезе рекъарав.",
        "* * *",
        "Кинан нуж кантIуларел, кинабгIаги цо лъикIлъи,",
        "Халкъалъе гьабун тезе, мунго чIаго вукIаго.",
        "* * *",
        "ЛъикIав-цIакъав эв гьикъе, умумузда лъикI лъала,",
        "Дуда гIабдалин ккарав, гIадамазе кIудияв.",
        "* * *",
        "Ярагьунев чи хведал чангияв къварилъула,",
        "Къадар гьечIеб хазина халкъалъе нахъе тарав.",
        "* * *",
        "Гьаб ГIалил хабар рагIун гIин тIамурав кантIила,",
        "Кодобе гIелму щварав ГIаршалде щун вохила.",
        "* * *",
        "Анищазул хур бекьана – баккичIо,",
        "Хиялазул чу рекIана – билълъинчIо.",
        "* * *",
        "Рагъиде босун букъе, рокъобе босун лъутIе,",
        "Лълъурчаралда рукъи бай, бихъаралда кун бахъе.",
        "* * *",
        "ПицIцIил рукъи бани хIал балев къебед,",
        "ХIедул регъей гьабун, цIацIалевги гьев.",
        "* * *",
        "АхIи бащадаб лъикIаб, барщи гIахьалаб квешаб,",
        "Кивго халкъалда цадахъ, цохIого чи какарав.",
        "***",
        "Гьумер нечезабуге, чи вихьизе гьавуге,",
        "Чухъа ретIизе гьабун, гьерсил рачел борчунге.",
        "* * *",
        "Аллагьас хъвараб жо хъвагIан хвеларо,",
        "Хъвараб бихьичIого нилъ рорчIиларо.",
        "* * *",
        "Ургъелал бигьа гьаре, балагьал рикIкIад гьаре,",
        "Гьарзаяб рикъзиги кье, разияб гIумруги кье.",
        "* * *",
        "Дурц кванде axIe дуца, хIалтIуде цадахъ кколев,",
        "ХIал хъубав рикIкIад гьаве, гьереси-рекIкI гIемерав.",
        "* * *",
        "ГIажаба, гьал гIадамазда, гIажаиблъи гьабуларел,",
        "Жиде-жидер хIукму-хIал лъан, хIисаб гьабун хьваду",
        "ларел.",
        "* * *",
        "ЛъикIалде бортулеб халкъ хилафалде тIамулел,",
        "Хабал гIазаб цIикIкIаги, гIалимзаби, нужое.",
        "* * *",
        "Ралъдал чIинкIиллъиялда чIвараб цо хIуби гIадин,",
        "Халкъги гIагарде ахIун ГIали вуго гаргалев.",
        "* * *",
        "Бихьараб чияр квешлъи каранда цIунун бахче,",
        "Бералгин мацI, гIундулги гIадамаздаги ругин.",
        "* * *",
        "БекьичIого Аллагьас хур тIаде баккулареб,",
        "Жиндир яц жив чиясе ячун данделъиларо.",
        "* * *",
        "Дунял жибго бокьун, захIмат рихани,",
        "Ахиралда дуе щибго щвеларо.",
        "* * *",
        "Херай кIодо гIадинаб дуниялги рехун тун,",
        "ГIун ячIунеб яс гIадаб – босе гIелму, гIадамал.",
        "* * *",
        "Ханасул макруялда, вореги, мун божуге,",
        "Жинде ракIалде ккаралъ рагIизе мун толарин.",
        "* * *",
        "Метер гьаризейилан лъикIлъаби нахъе тоге,",
        "ТIаде щвараб гIажалалъ гIебса рехизе гурин.",
        "* * *",
        "ГIолохъанчи вугилан хвел кIочон тун вукIунге,",
        "Херал эбел-эмен тун, таманал лъимал хванин.",
        "***",
        "Хараблъулеб жоялъухъ нахъе хутIулеб кьоге,",
        "ГьечIел гIукъудахъ гIин бай гIакъиласул иш гуро.",
        "* * *",
        "Квешлъиялъул хур бекьун бечелъизе лъугьунге.",
        "Гьелдаса ургъел гуреб ахир дуе щвеларо.",
        "* * *",
        "Щиб рохел бачIаниги чIухIи ракIалде ккоге,",
        "Дуда лъачIого балъго балагьги бачIунебин.",
        "* * *",
        "Мискинлъиялда хIинкъун кьолеб нигIмат къотIуге,",
        "Дуй къисмат гьабун хъвараб рикъзи камуларебин.",
        "* * *",
        "Бахиллъиялъ кквеларо, тIаса ине мугъ бани,",
        "Кьунилан тIагIинаро тIаде бачIине лъвани.",
        "* * *",
        "Ханасдаса хIинкъарав нахъа цIакъ разилъила,",
        "Зулмуялда даимав ахир гIодизе ккела.",
        "* * *",
        "ГIисяналда хьвадарав къватIив чIвазе гьавуге,",
        "Дурго къабихIабщинаб ракIалде щун хал гьабе.",
        "* * *",
        "КъабихIаб хьул жибго те, тавбу кIочон вукIунге.",
        "Тохлъукье ГIизраил щун, гIодизе ккезе гурин.",
        "* * *",
        "РетIизе, квине тIагIун кинго чи вижуларо,",
        "Жакъа гьабураб гуреб метералде щвеларо.",
        "* * *",
        "Дуца гьабураб лъикIлъи букIина дуе лагълъун,",
        "Лакин дур квешаб гIамал гIазабалъе батила.",
        "* * *",
        "ТIабигIат гIисяналде даимлъизе биччаге,",
        "Ругьунаб гIамал тезе гIемер бигьалъуларин.",
        "* * *",
        "Гьавагун гIужбу-рияъ рехун биччай гIодобе,",
        "РекIараб цIеца цIуллъун лъикIлъаби жинца кунеб.",
        "***",
        "Квешлъаби кодор росун кидалъагIан хьвадилев",
        "ЛъикIлъаби гIемер гьаре, гIадамал рази гьаре.",
        "* * *",
        "КъабихIаб бералдалъун балагьуге чиясде,",
        "ГIадамазе, щаяли, эв вокьизе бегьула.",
        "***",
        "Квешасе вагIза гьабе, калам берцинаб бицун,",
        "ЛъикIлъиялда тIовитIе, битIараб нухги малъун.",
        "* * *",
        "Нилъерго нахъе рехун, чияраб берцин бихьи,",
        "Инсан басралъулеб жо, воре, цIакъ рикIкIад гьабе.",
        "* * *",
        "Воре, цо чи тарани, тункун рагIи абуге,",
        "Эсул лъугьараб хатIа, хваштIан бадиб кьабуге.",
        "* * *",
        "АхIмакъасда хIалимлъе, хIалай чи дуй цIикIкIина,",
        "ГурхIел-рахIму хIал гьабе, кIодолъи дуй букIина.",
        "* * *",
        "ВатIан рихун, pyxI бокьун, хIалихьатил гьа хола,",
        "Гьанжесала яхI бокьун, хIиллаби цIикIкIун ккола.",
        "* * *",
        "Биччараб тIенкелгин тIамураб палас,",
        "ТIад къараб хIалтIуе хIалихьатав чи.",
        "* * *",
        "Рокъоб бугеб жо кье, бокьараб балай,",
        "Ракьхъвай гьанал хьвагIе, хьибил кIочонге.",
        "* * *",
        "ТIогьилаб явлухъ чIвай, чIегIераб бахъе,",
        "ЧIухIараб гурмендо габуралда бай.",
        "* * *",
        "Дуниял къалъулеб къутIбу киниги,",
        "Киналго ясазе мисаллъун йикIа.",
        "* * *",
        "БетIер къулизабуге къорица ккунин абун,",
        "КъватIибе нух щолареб щулалъуде кканиги.",
        "* * *",
        "БухIун намус хварав халкъалъ жив телев,",
        "Бежун ияхI хварав халат унарев.",
        "* * *",
        "Виччала, виччала мун, биччан тараб чу гIадин,",
        "Ккун тела, ккун тела мун, къоралъ ккураб цер гIадин.",
        "* **",
        "БетIер хинлъизе тIагъур тIад лъурабги гIоларо,",
        "КIутIби хинлъизе михъал рижаралги гIоларо.",
        "* * *",
        "Абураб лъезе лъор гIатIидаб лъикIаб,",
        "Лъураб баччизе мугъ къвакIараб букIа.",
        "***",
        "Балагьал эхеде цIай, халкъалда гурхIел гьаби,",
        "ЦIобал гIодоре риччай, гIаламалъулго талихI.",
        "* * *",
        "ХIалихьатавги зурун, зарул тIокъо базабе,",
        "Залимасда тIаделъун, тIилил цIад базе гьабе.",
        "* * *",
        "ТIаде вачIарав къечон къватIиве ин какараб,",
        "Кинаб тадбир гьабунги гьекъечIого лъимги тун.",
        "* * *",
        "Рекъас къвал цIун боси – бицалъ рекъараб,",
        "Къокъав магь цIун вачIин – цIакъ рекъараб жо.",
        "* * *",
        "ХьуцIил цIаги бакуге, цIан бан мучари кунге,",
        "ЦIогьор кIалалъги тоге, кIалчIван лъимги гьекъоге.",
        "* * *",
        "Дур-дурун ун хьунда гьабун, бихьизабе лебаллъи,",
        "Хьур-хьурун ун бакъда гьабун, къине гьабе кIухIаллъи.",
        "* * *",
        "ГIакълу дагьал пахруял, ханасул нукаргIанги,",
        "Пикру гьечIел чIухIарал, хIелкил чIеялдасаги.",
        "* * *",
        "Чурпагун хинкI кванай – камилаб гIорцIи,",
        "Карш чIикIун кIал бацIин – беццараб кици.",
        "* * *",
        "Нух бихьилалдего хьитал рукъун те,",
        "Гьобол вачIиналде рукъги лъухьун те.",
        "* * *",
        "Кодобе босани, квер бухIиледухъги вукIунге,",
        "ГIодобе рехани, ракI бухIиледухъги вукIунге.",
        "* * *",
        "Бер бахилаб херлъун вукIа, харицелалъ бецулеб,",
        "Хер керчаб мегIерлъун чIа, рагIалда чу бухьунеб.",
        "* * *",
        "Мадугьал гьорове регIулев, рогIол хал гьабизе,",
        "Гьудул бокьовехун цIалев, боцIул хал гьабизе.",
        "* * *",
        "ГьабичIого таниги бегьулеб иш гьабизеян вахъунге,",
        "ЛъугьинчIониги бегьулеб жо лъугьинаян абула умумуз.",
        "***",
        "Хурибе хьон хьайи – чорхое дарман,",
        "Чохьол хьон гIезаби – гIумруялъе нух.",
        "* * *",
        "Мурад тIубаразе тIохде балеб цIад,",
        "Чорхол хIалхьаразе рокъой щолеб бакъ.",
        "* * *",
        "Маххулалда черх бащадаб, чилъи гIурав гIакъиласул,",
        "Чармил гIадаб ракI букIунеб, яхI бергьарав гьалмагъасул.",
        "* * *",
        "Ракь зурунги заманаби тIокI гьаре,",
        "Зоб хъвалхьунги анищ ккараб балагье.",
        "* * *",
        "Ургъел бикье вокьарасда, кьалда чIолеб ракI бугесда,",
        "РагIи бице цер махIасда, цоги уяб нахъеги тун.",
        "* * *",
        "ХIалихьатил хьимиялда, хьул лъоге дур хайиралъе,",
        "Халкъалъ къадру цIунарасул, цIоб щвеялде щакдаруге.",
        "* * *",
        "ХIакъикъияб тIекъ гьабулел,",
        "тIадагьаб къавм къабуллъуге,",
        "БитIаралда гIорхъи чIвалел, гIадамазда божи лъоге.",
        "* * *",
        "Чияр квен кун нилъ какулел, квешаб уммат добегIан те,",
        "Дуе квешлъи гьабулезда, гьунар гъолел рикIкIад гьаре.",
        "* * *",
        "Мурад цIунун бицардулел, бугьтанчагIахъ гIинтIамуге,",
        "ГIелмуялда бицараб жо, цо течIого къабул гьабе.",
        "* * *",
        "Лайла бачун гIеч бикъарав, гIадамазе инжитлъула,",
        "ЧIумал цIалун цIогь гьабурав,",
        "цIар квешаб чIван, халкъалъ тола.",
        "* * *",
        "ГIакълу гьечIев шагъадиро,",
        "данд чи чIвани чIун хутIулев,",
        "ЧIечIого хвелдарулев дунгъуз,",
        "даим хIебтIун тIувай щакав.",
        "* * *",
        "ГIадамасе хайир щвезе, хиял лъурав муршид вуго,",
        "Щвараб давла дандиясе, бащад кьурав шафигI вуго.",
        "* * *",
        "Къварилъуде ккарав инсан, ресал ратун тархъан гьаве,",
        "Гьеб ишалъе инкар бугел, инжит гьарун нахъегIан цIай.",
        "* * *",
        "ЛъикIлъиялде мугъ рехарал, халат рукIун хIебтIуларо,",
        "ХIалимасда зулму гьабун, залим даим вохуларо.",
        "***",
        "Дуца вачун квер бакъарав, квешлъабазе ургъи хIакъаб,",
        "ХIадисалда бицанихъе, цо ккун, цер ккун тей битIараб.",
        "* * *",
        "ЛъикIаб квешаб батIа гьечIев",
        "витIаравлъун рикIкIунаро,",
        "РекIкIал гIемер гьарулезда гьоркьов къазе рекъоларо.",
        "* * *",
        "Жиндир гIайиб гIемер бугес",
        "гIадамазда бугьтан лъолеб,",
        "ГьечIеб бугьтан чиясде бан,",
        "чан мацI квешав къосун холев.",
        "* * *",
        "Квешав чигун къацандуге, къисматалъулъ мекъи кколин,",
        "Къадараб бицун жиндирго, дуде ахIун, яхI рехулин.",
        "* * *",
        "Бищун гIемер гIелмуялда, гIадан чIухIи какун буго,",
        "Каву кIалтIа чияхъ гIин бан, гIагIадулел дир къавм гуро.",
        "** *",
        "ТIасан вихьун гIадан каки, квешаб гIадат гIадамазул,",
        "ГIумруялъул кинабго рахъ, кквезе тIадаб щивав чияс.",
        "***",
        "Мунагьазул гъунал гьарун, гъарим нахъа вахчун чIарав,",
        "Чияр къисмат какулевги ккоге дуца гьудулавлъун.",
        "***",
        "ГIелму-гIамал рекъарал, гIадамал цIакъ камилал,",
        "Кисанги гIайиб гьабун, гьел какулел капурал.",
        "* **",
        "Бичасул амру цIунун, уян ккезе хьвадулел,",
        "Рохьил бацIазул гIамал, гIадамал дур тушбаби.",
        "***",
        "Багьана гьечIого гIадангун барщи,",
        "Бищун кIудаб мунагь Аллагьас бицун.",
        "Гьеб къосараб уммат рикIкIадги хутIун,",
        "Халкъ разиго букIин – кIудияб талихI.",
        "***",
        "РагIи гьуин бицунесул, гьабулеб иш нухда уна,",
        "Инсанасулъ хIеренасул, хIалтIул рахъи цIикIкIун ккола.",
        "* * *",
        "Бицараб тун, цоги ккурав, какун халкъалъ къватIив чIвала,",
        "Къадарал жал камуларев, кинго ракIалъ восуларо.",
        "* * *",
        "Гурдида гурони черх бихьуларел,",
        "Чияр бугьтанакьа кьерун чIоларо,",
        "ЧухтIида гурони гъал бихьичIелда,",
        "Гъибаталъул агьлу – инжитаб наслу.",
        "* * *",
        "ТIасан хIалимав хIелхIеч, хIалкIун аскIов виччаге,",
        "Чанги веццулайилан нахъасан какдарулев.",
        "Каранда ракI батIиял тIезарун те дорегIан",
        "Дуе гьездасан хайир, хириял рикIкIада кквей.",
        "* * *",
        "Балагь бачIарасе хIалай чIоларел,",
        "ХIасад жаниб бугеб наралъул агьлу.",
        "Нагагь чIвалесеги квербакъуларел,",
        "Куфрудалъ руцарал рицун пайда щиб?",
        "* * *",
        "Ургъел бигьалъула гIакълу данд бани,",
        "ГIалимавгун рекъон къойихъ балагьун.",
        "ГIумру бигьалъула гьабизе лъани,",
        "Лъай бугелгун ургъун, уяб ккунани.",
        "* * *",
        "Азбар-къоноялда малъалда хъурще,",
        "Щивасда рекъараб рокъоб рацIцIалъи.",
        "КъватIахъе унелъул ретIа-къан вукIа,",
        "Къимат лъикIаб кьолин балагьараца.",
        "* * *",
        "КъватIиб, магъилъ ретIе махIу халатаб,",
        "ХIутI-хъурмазул загьру зарал кIудияб.",
        "* * *",
        "Лъимер лъезе чехь гурей, гypxIapace унейин,",
        "ЧухтIу кквезе гъал гьечIей, гъаримас ячунейин.",
        "* * *",
        "Жидер анищ ккаралде аскIоре хех кколезе,",
        "Ккедал квербакъуларев, къабулав гьудул гуро.",
        "* * *",
        "Къинлъаралъул хIан кванай – камилаб,",
        "ХIоралъул гьан кванай – кепалда.",
        "* * *",
        "Жидерго ургъел гьабун, аскIор ругел кIочон тун,",
        "КIвараб пайда гьукъулел, къадроги хун чIун ккола.",
        "* * *",
        "ТIагIинелъун квен кунел, квешаб чехьалъул агьлу,",
        "Хвезелъун тIад ретIунел, тIасан ккаразул наслу.",
        "АСА РА Л 285",
        "* * *",
        "ХIалтIул рагIал тIерен ккурав, тIолго халкъалъ нахъе цулев,",
        "ТIотIол рагIал биццат ккурав, какун гIалам гаргадулев.",
        "* * *",
        "АхIарав вачIунгеги, чIухIарав ватанани,",
        "Лъутарав ворчIугеги, вачIунарев вугони.",
        "* * *",
        "Бечелъи чидай кьеги, кьолеб гIакълу мукъсанаб,",
        "Чорхол сахлъи дие кьеги, даим гIумру талихIаб.",
        "* * *",
        "ГIагарлъи кьаллъун хадуб, кьолеб рокъоб хутIула,",
        "Кьибилго тIурун чIани, тIаде кколеб дагьлъула.",
        "* * *",
        "Рокъоб мекъи квер бугев, кисанго цIакъ какула,",
        "ЦIогьода гIумру арав, гIаданлъун рикIкIунаро.",
        "* * *",
        "ГIумру цадахъ арав гьудуласдаги,",
        "Гьоркьоб жо ккечIого воре божуге.",
        "Жиндилъ бергьараб яхI бугин кколев чи,",
        "Кинго къабуллъуге къо ккун лъазегIан.",
        "* * *",
        "Хвараб ретIел нацIие, нуцIиде нахъе бараб,",
        "Къадарав чи paгIye, малаягIни гIемерав.",
        "* * *",
        "Нужеца хIан кванай, хIанчIун гьан кванай,",
        "ХIалтIичIев кваналеб кибго бакI гьечIин.",
        "* * *",
        "Баччарасе яхI буго, хIал ккаралъув ватулев,",
        "Кварасе хинкIал руго, хайир гьечIев кIухIалав.",
        "* * *",
        "Найица гьоцIо тIола, тIулби кир лъунаниги,",
        "ТIотIоца загьру кьола, зодоб бусен лъуниги.",
        "* * *",
        "Рагьде щварасе хинкIал, хехав гьоболасе тIех,",
        "ТIохде щвезегIанго карщ, квине бокьарасе чед.",
        "* * *",
        "Рохел сайигъат кьун барке цо нухалъ,",
        "Цоцазе гьуинлъи – гьоркьоб берцинлъи.",
        "Амма нилъер рохел хиралъичIезе,",
        "Хадусала эрга унеб гьоркьоса.",
        "* * *",
        "Жиндир гIайиб бахчун, чияраб гьурщун,",
        "Гьерсихъанлъиялда заман тIамуге.",
        "ТIолго гIумруялъулъ гIадан разилъи,",
        "ГIадада холареб хазина бугин.",
        "* * *",
        "Дур тIагIел-квараби квалквазе гьарун,",
        "Кеп босулев гьудул гьуин гьавуге,",
        "Гьабун тараб зарал замана цIехон,",
        "БецIуларев хIасад довегIан къан те.",
        "* * *",
        "КIалуд мокъокъ хвараб, бакъда къвакъвадун,",
        "ЛъакIица гIанкI хвараб, гIазда лъалкI батун.",
        "* * *",
        "Берцинай ясалъул гьумер кIигогIан,",
        "КIудияв чиясул гIакълу бокьила.",
        "ГIумруялъ талихIав вукIине ккани,",
        "Воре, хвезе тоге херасул адаб.",
        "* * *",
        "РакI батулев гьудул, гьабулеб хIалтIулъ,",
        "ХIалайчиясдаса кIудияв вуго.",
        "* * *",
        "ХIеренаб рагIиялъ гIумру бохарав,",
        "Халкъалъул курмузе карамат ккола.",
        "* * *",
        "Кколареб гьабулев гьорол чотIахъан.",
        "Чангиясул кьал ккун кьеризе кколев.",
        "* * *",
        "Кьураб гIакълуялда гIумру бачунев,",
        "ГIадамаз тIалиблъун тIаса вищулев.",
        "* * *",
        "ЦIия-цIияб хирияб, хвезегIан гьарза кьеги,",
        "Ххун бачIараб гьуинаб, гьеб нигIмат гьуинлъаги.",
        "* * *",
        "Бицухъе букIунеб гъаримаб рагIи,",
        "РагIадлъун бихьула гIалимзабазда,",
        "Гъуралъуб букIунеб бахьинаб кьегIер,",
        "Кьурулъеги харун хер балагьулеб.",
        "* * *",
        "ГIадамал релъулеб гурде гьабуге,",
        "Гурез квер какулин кинай устаран.",
        "ГодекIан белъараб рилълъин гьабуге,",
        "Гьай щий гIабдалилан гIадамаз толин.",
        "* * *",
        "БетIергьанасде божи, беццараб гIамал буго,",
        "Гьесде таваккал тIами, тIубараб гIакълу буго.",
        "* * *",
        "ТIадалдаса вагIза гьечI, вагIзабазул пайда гьечI,",
        "Пасалъиялъ вохарав, вохулелъул бутIа гьечI.",
        "* * *",
        "ГIодовиччай берцин гьаби - гIайну сиясат буго,",
        "Щукруялда хьвадарав цIикIкIаралде вахуна.",
        "* * *",
        "Кирамал нахъе рехун, нахъегIанал кодор ккун,",
        "Инсан басралъулеб жо, воре, цIакъ рикIкIад гьабе.",
        "* * *",
        "Жинцаго жив квегъарав, кIвар гьечIеб рехун тарав,",
        "Чиясдайищ кIалъачIев, гьевги дуе цIикIкIарав,",
        "саламатлъи даимав.",
        "* * *",
        "Мадугьал басра гьавун, инсап гьечI хиралъуге,",
        "Ихванал махIрум гьарун, сагIадат насиблъичIо.",
        "* * *",
        "Гьарилалдего щвараб щукруялъе рекъола,",
        "Бищунго мустахIикъав гьари гьечIев вукIуна.",
        "* * *",
        "Жиндир вацIцIалъи тIокIав, тIаса вищизе хIакъав,",
        "ХIакъаб нухги ккун чIарав, хьибил кквезе ватарав.",
        "* * *",
        "КъабихIаб ками гьабун, ццин бахъине гьабуни,",
        "Гьабурасул хIал цIуне, хIилму бугеб батани.",
        "* * *",
        "Жиндирго черхалдаса боцIи хирияв вакил,",
        "Жив хун лъадул росасе буссин лъаларев жагьил.",
        "* * *",
        "Хириязда божи бай, гурхIел дуйго букIине,",
        "Лъималазда мугъал бай, мунго хIалхьун хутIизе.",
        "* * *",
        "Жинца кьураб бадиб чIван, щукруялде щвеларо,",
        "Гьабуралдаса чIухIун, кири камиллъиларо.",
        "* * *",
        "Хьуллъунщинаб борчIарав, гьай ворчIарав гъазияв,",
        "ГъарачагIазул хIилла хIакъабин дуда лъазе.",
        "Къасдалде вахинеги хехлъарав хатIалъула,",
        "Квешлъиялде кканиги, кIочарав витIун ккола.",
        "***",
        "Кьураб нахъе босарав басралъиялде ккола,",
        "Къимат эхедегIанав халкьалъе кIодолъула.",
        "* * *",
        "ГIамал-тIабгI квешлъарасе рикъзи мукъсан гьабула,",
        "РагIулъ витIун ккарасе кIодолъи, лъай цIикIкIуна.",
        "* * *",
        "БоцIи лъикIаб хIалалаб, хIажаталъуб пай щолеб,",
        "Гьелъул квешаб, хIиллаяб, хIарамалде буссуна.",
        "* * *",
        "ХIал ккарасе квербакъе, къваридасде балагье,",
        "Бищун цIикIкIараб лъикIлъи гьеб буго дуй батулеб.",
        "* * *",
        "Дудасанго лъугьараб квешлъи кIодолъун бихьа,",
        "Чиядасан бачIараб – гьитIинаб жолъун бихьа.",
        "* * *",
        "Гьава чIезе гьабурас ияхI чIаго гьабула,",
        "Жиндирго квер халатав халкъалда машгьурлъула.",
        "* * *",
        "БахIарчилъи, хIалкIолъи кIиябгоги тIубалин,",
        "Гьаб ункъо пиша буго дудаго лъазе кколеб.",
        "Дурго чорхой лъикIалъе хIакъабги кIочене тей,",
        "Чорхой мазараталъе хIакъаб жо ракIалде щвей.",
        "* * *",
        "Ниятгун къасдал гьари - багIзул гIибадат буго.",
        "ГIодовиччай, сабур чIей - гIайну сиясат буго.",
        "* * *",
        "БачIунеб ункъо пиша чорхолъ гьечIев чиясул,",
        "ТIубай камиллъи гьечIо гьесул бугеб диналъул.",
        "Цо - чияр жоялдаса хьул къотIаравлъун вукIин,",
        "Цоги - жинде хьамуни, вуцIун чIей сабру гьабун.",
        "Цинги - жиндий бокьичIеб чиясе гьабунгутIи,",
        "Цогиги - Халикъасул къотIабазда божун чIей.",
        "* * *",
        "ГIафву, сафхIун гьабурав хиралъиялде ккола,",
        "Хекко ццин нахъ чIварасе Бичас хIелму тIамула.",
        "* * *",
        "Ццин бахъиндал, хIинкъидал жиндирго черх квегъарав,",
        "Гьев вуго дуй цIакъав чи – цIадуй лага хIарамав.",
        "* * *",
        "Дунял тун дин гьабурав, кIиго рокъов тIокIлъула,",
        "Дин тун дунял ккурасул кIиябгоги борчIула.",
        "* * *",
        "Жиндир аслу лъикIасул лъимал цIакъал рахъуна,",
        "ЛъикIлъи лъалареб чорхой, рехунтей цIакъ рекъола.",
        "* * *",
        "КIвар гьечIебщинаб тани, кIодолъиялде щола,",
        "Ашрафазул гьалмагълъун, гьелдалъун мун вукIина.",
        "* * *",
        "Лъалареб ккани – гьикъе, хъущтIун тани – тIад вусса,",
        "Къосун тани – вуссун тун, тавбу гьабулеб дуца.",
        "* * *",
        "Киналго муругIатал, гIакълуялда нахъ руго,",
        "ГIакълуги хIал бихьун, лъан, хIасуллъараб жо буго.",
        "* * *",
        "ГIакълуялъул аслуги витIуда хьвади буго,",
        "Элъул бугеб пайда, пихъ саламатлъун ккей буго.",
        "* * *",
        "Ригьниса гьури ана, гьале дунял хинлъана,",
        "Гьороца цIинцIу ана, цIадал ран мегъ цIилъана.",
        "* * *",
        "БахIарчи рагъда хола, pyxI кьун ВатIанги цIунун,",
        "ХIалихьат боснов хола, халкъалъул рогьо баччун.",
        "* * *",
        "Нуж кваналеб мехалъ чи балан тоге,",
        "Гьезие кьураб жо садакъа бугин.",
        "* * *",
        "Гьанже дун чIун вуго, гIумру ун буго,",
        "ГIамал гьабичIого борчIун эб буго.",
        "* * *",
        "ХъахIаб дарай тIад ретIун, диванбеглъун чIаниги,",
        "Дин гьабичIеб къаркъала, къабихIаблъун бихьула.",
        "* * *",
        "Гъибат-бугьтан, вореги чиясдехун гьабуге,",
        "Чехьалъул эбелалда туманкI речIчIи гьеб буго.",
        "* * *",
        "Добе-гьаниб квер бегьун, кету гIадин вукIунге,",
        "Рокьи ккарай ясалда аскIов гIадинан кванай.",
        "* * *",
        "Унтун гьан бугони квен билълъунареб,",
        "Ккараб рокьи букIун макьу щолареб.",
        "* * *",
        "Жиндирго тала бухъун, талихI гьесул хIалтIани,",
        "Таргьа, турут биххараб ретIел тIалъи тIагIина.",
        "* * *",
        "ХIалтIи гIемерав гIакъил гIадамаз цеве ккола,",
        "ГIемер чIандаби хIалев хIалихьат рикIкIад тола.",
        "* * *",
        "Бартулгун xIyp чIикIарав – хIакъикъат битIун ккарав,",
        "ХIамилгун кIалцIи кварав – кисанго мекъи ккарав.",
        "* * *",
        "Бихьулареб щайтIаналъ щакаб зарар нилъее,",
        "Щаклъи гьечIеб хIанилан хIинкъи тIаса унареб.",
        "* * *",
        "Биччаралъе бакъ хIажалъи хIакъаб жо,",
        "Бакъваралъе цIадал тIири тIадаб иш.",
        "* * *",
        "Бищун рахIатаб гIумру гIелмуялъги беццулеб,",
        "ГIадамазулъ лъикI вукIин, рекIелъ нифакъ ккечIого.",
        "* * *",
        "Горалъул рагIал балай – гIабдаласул иш буго,",
        "РагIул ахир цIехолев – цIадабе накку балев,",
        "* * *",
        "Маххуда гъалай биччан, ургъуге гIарац лъвине,",
        "ГIантал хIиллаби гьарун, хIамил чу лъугьунарин.",
        "* * *",
        "Жиндир хIалтIулъ гъалатI гьечI, гъасда саглилъ тIепарав,",
        "ТIасан гъеду къвагIдунин къимат холареб лочнол.",
        "* * *",
        "ГъотIол борхалъи борце рагIадалъухъ балагьун,",
        "ГIадамасул ритIухълъи – гIамалалъухъ балагьун.",
        "* * *",
        "Гьабурасе бецIизе цIараб къо, нусго сонил,",
        "Сси гьечIев къорид кквезе, цо къойин нусго сонги.",
        "* * *",
        "Рокъоб лъадул гIузраби, гIантас къватIир рицунел,",
        "Къо тIаде ккей гьечIеца, гьудул-гьалмагъ какулев.",
        "* * *",
        "Мунагьал гIемерлъунин гIадамазде рехуге,",
        "ГIумру чорок гьабурас, чияда гьеб бацIцIунге.",
        "* * *",
        "Ахикь тIолго гъутIбузда пихъги бан рохуларо,",
        "Халкъалда гъорлъ, щибунги, щвечIев чи камуларо.",
        "* * *",
        "ГIадамал лъикIал руго лъидагоги лъалеб жо,",
        "Жеги цо-цоял гьаби, гьезул рачIал рукIунел.",
        "* * *",
        "ГIадамал куцаялъе кинабго жан кьуниги,",
        "Капек кьун восуларев росулъ чи камуларев.",
        "* * *",
        "Барти квегъулелилан киналго ругониги,",
        "Киназулго чуял гIун, гIадамал разилъичIел.",
        "* * *",
        "Нилъеца бицаниги цо-цо чи рикIкIунарев,",
        "КIкIуялдасан цIунизе цIадаве лъунев гIабдал.",
        "* * *",
        "КигIан бокьичIониги кьерилалъ камуларо,",
        "Лочнолги черхалда тIад чаргъеду чIезабулев.",
        "* * *",
        "Цо-цо гIайибазулни гIорал щваниги щибан,",
        "ГIадамазда хъинтIулеб хъублъи гьоркьоса унеб.",
        "* * *",
        "Нилъеца бицанихъе веццуларо цо-цояв,",
        "Цо ккун, цер ккун вахчани – хъублъуларо бугьтаналъ.",
        "* * *",
        "БахIарчиясул васал къадарал лъугьин цIакъаб,",
        "Щибго намус гьечIесул, вас сахав вукIинаро.",
        "* * *",
        "Цадахъ ккарав гьалмагъ хIал рекъезабун,",
        "ХIисабалда баче нухдасан гьоко.",
        "* * *",
        "Вахине гохI тIалаб тIалъарав дуе,",
        "Цо-цо тIубарав гьечIес, гъваридаб кIкIал хIадураб.",
        "* * *",
        "Бицунеб рагIиялда гIей гьечIев, чIобогояв,",
        "ЧIалгIуна гIадамазда гIайиб чIван битIаралда.",
        "* * *",
        "Сахав чи гIалхуда чIа, гIадамазда вихьула,",
        "ГIадаллъи жиндилъ бугев, цеве чIа – вихьуларо.",
        "ГIалимчи гьаб халкъалъе, хвел гьечIев инсан вуго,",
        "Хабалъ мусру баниги, месед вукIанин толев.",
        "* * *",
        "Налъи бугев къолевги, къо щварав холев гIадат.",
        "ГIумру рахIатаб бокьа, кьезе жо букIунареб.",
        "* * *",
        "Рукъ гьечIевни къанагIат,",
        "къватIахъ хIаллъун чи лъалев,",
        "Чед гьечIев камуларо, кинабгIаги мацI лъалев.",
        "* * *",
        "Лъимал рокъор хIаллъула, лъала эзда кинабго,",
        "ГIабдал къватIахъ хIаллъула, хIажат гьечIеб бихьула.",
        "* * *",
        "Бихьиназда тIагърал лъун, тIолго камиллъуларо,",
        "ТIад чохтIо къарай гIадан, гIемерисей какула.",
        "* * *",
        "Царал гьабун - цо гьабун цоцазда аз цIар гъола,",
        "ЦIикIкIун даража хъварас – хъергъуян гъедо ккола.",
        "* * *",
        "ШагIил гъудрул чурани щиб, чинидал лъугьинаро,",
        "Чол русснада бухьани шиб, хIамил айгъир лъугьинаро.",
        "* * *",
        "Гьудуласда гIей гьабичIев, гIайибал чIван гаргадула,",
        "ГIадамазда гьеб рагIидал, гIайиб камурав щоларо.",
        "* * *",
        "Рокъоб бугеб къватIиб гьурщун, къацандиял гIемерал,",
        "ГIузру камурай лъади, лъилго рокъой къанагIат.",
        "* * *",
        "Рокъор, къватIир нигIматал гIемер гьарзаял руго,",
        "ГьечIо инсан разияб, ритIухъай чIужу гIадаб.",
        "* * *",
        "Инсанасул квералда кету божи якъинаб,",
        "Къимат кьолеб – хIамие, хIалакъаб – кетоялъе.",
        "* * *",
        "Хъизангун дагIбаялда, даим чIужу какарав,",
        "Кинав рос вукIа абе, эв херлъи - мехалдего.",
        "* * *",
        "Бахьикъосарал лъимал, къватIир рокъор чIалгIуна,",
        "ЧIечIого питна бекьун, умумул хер гьарула.",
        "* * *",
        "Унтун вугев чиясда, дару кьогIаб лъаларо,",
        "ЛъикIай чIужу тамахай, толей гьесие дару.",
        "* * *",
        "Воре, лъимал реэде, хIинкъун гьерсал рицунин,",
        "Рес бугогIан квербакъе, бикъи къанагIалъила.",
        "* * *",
        "Умумузул хIурмат гьаби, хIалкIолареб роценила,",
        "ХIалае эбел чIани, чIужу рекъей къимат бугеб.",
        "* * *",
        "ГIагарлъи какуге кирго ратизе,",
        "Кванайги ретIелги жидерго бугел.",
        "КъваригIараб къоялъ аскIоре индал,",
        "Лъала эзул кумек кибго нилъее.",
        "* * *",
        "БоцIи-рикъзияли къваригIараб жо,",
        "Къо ккедал батизе таманаб нилъей.",
        "ТIаде чи цIилъани, тIаса чи ани,",
        "Гьобол вачIарасе чара гьечIого.",
        "* * *",
        "Нилъерго хIурмат ккурав, воре дуца какуге,",
        "Кина-кинав чиясда рекIел рагIи бицунге.",
        "* * *",
        "Бугеб гьарза гьабуге, гьой вугин гаргадулел,",
        "ГьечIелда щукру гьабе, бацIихъего хьвадуге.",
        "* * *",
        "Бер бахъун бугониги, канлъуе мукъсанлъичIев,",
        "Намусгин нич тIагIарав тIезавичIев сурукъав.",
        "* * *",
        "Бертин-тепси гIурав чи, гIорцIун ине беццараб,",
        "ГIурухъе къечон ине, къулгIаги тун какараб.",
        "* * *",
        "Берцинаб кIалзул жаваб, кIицIун кьола нилъее,",
        "КIарчамаб рагIи бугев, гIадамаз веццуларо.",
        "* * *",
        "ХIакъаб рагIи бугесул, борхатаб къадру буго,",
        "Къойил бицун реццалъе, бицараб кьолев вуго.",
        "* * *",
        "БитIараб бицарасе бетIер къули якъинаб,",
        "Къимат гьурмал бичуге, чаран гьелъий биунин.",
        "* * *",
        "ГIадамазда гьоркьов авадан вукIа,",
        "РекIелъ кьвари бугес кьуру кьвагьулин.",
        "* * *",
        "БитIараб бицунелъул унеб сухъмахъ гIатIидаб,",
        "ТIекъаб бицун кIалъалев, авлахъ гIечIого чIолев.",
        "* * *",
        "ХIакъаб батулеб бице, цо хIалалда чIезе лъай,",
        "ХIарамаб рикIкIад гьабун, битIараб бицин лъикIаб.",
        "* * *",
        "ВацIцIадав, цIар тIокIавги цIадав лъун вухIуларев,",
        "ХIалихьатав, хъубав чи чурун вацIцIалъуларев.",
        "* * *",
        "Меседил цIа-рагIалъ гIорхъи бахунеб,",
        "ГIадамил лъимаца лъикIаб къасд толеб.",
        "* * *",
        "Мун вокьарав гьудул гьаве цIакъ гIaгap,",
        "Вокьуларев рокьукъ, къол нухалъ рикIкIад.",
        "* * *",
        "РакI къвакIарав хирияв, ханжар цIулал букIаян,",
        "Халкъалъго цеве ккурав, черх маххулилан тарав.",
        "* * *",
        "ХIалалаб босулел росдал гIадамал,",
        "Элин ракъуларел - къокъаб калима.",
        "* * *",
        "Кванил адаб гьаби беццараб,",
        "Лъалареб бакI ккани, астагъфирулагь,",
        "АСА РА Л 301",
        "Кваназе нигIматаз хьул лъезабуни,",
        "ГIорцIи щакалъуве, АлхIамдулиллагь.",
        "* * *",
        "Кванде ахIаралъуб хIарччил адаб ккве,",
        "АскIор рачIаразда чияр рукъ бице.",
        "* * *",
        "ХIурмат хунгутIизе ритIун чагIигун,",
        "Чи гуресда гьари – гьеб мекъаб пиша.",
        "* * *",
        "ГIакъилас къимат ккураб, ункъабго жо нужее,",
        "ЦIагин унти, тушманлъи, таманаб налъи-ракъи.",
        "* * *",
        "ГIелмудал гъотIода тIегь бижарабго,",
        "ТIад пихъ гIезабулеб гIамал берцинас.",
        "* * *",
        "ГIун бачIунеб гIелалъ цIали тун хадуб,",
        "ЦIивурзаби axIe михIмаралъуре.",
        "* * *",
        "ГIолохъанаб ахда xIaпapa бугин,",
        "ХIалай щив вачIунев гьеб хвезабизе.",
        "* * *",
        "Гьабулеб хIалтIи гIакъилас, гьикъулеб цогидасда,",
        "Гьес малъараб гIаданлъи, гIакъиласул цIодорлъи.",
        "* * *",
        "Тушмангун къеркьарав ункъабго рахъ ккун,",
        "Эниб сабруялда сардал хIалкъарав,",
        "БахIарчи халкъалъул Халикъас тарав.",
        "* * *",
        "Цо хIал кколареб щай, щаматан толев,",
        "Щай, гьатIанан витIун, гьев хьвадуларев?",
        "* * *",
        "ГIадамал, хIинкъуге, бахIарчи вугин,",
        "ХIиллачи, хIалихьат, хIинкъа гьесдаса.",
        "* * *",
        "Нужоде къо ккедал ватулев тоге,",
        "Ватуларев ккурав кибго гIабдаллъи.",
        "* * *",
        "Гьоболасул хIурмат цIунун, чед беки камилаб,",
        "Кирго берич чуял рихьун, кIалцIи бай дурусаб.",
        "* * *",
        "Таманал санаца сарналъ ахIула,",
        "Тушманасул гьудул дирги тушманин.",
        "Тамашаго гуро дуде абулеб,",
        "Гьудуласул гьудул дурги гьудулин.",
        "* * *",
        "Сапар бухьунеб мехалъ бакъан рекъолев цIехе,",
        "Къайи цадахъ гьабизе гьес дуе квер бакъила.",
        "* * *",
        "Жиндир къваригIел тIубан ватIалъулев гьудул те,",
        "Къо ккани дуй гьесдаса гьечIебин пайда-хайир.",
        "* * *",
        "ЛъикIав гьудул дур талихI, хIакъавлъун ватанани,",
        "ХIакъаб рагIи данделъи, дунял дуе щвараб къо.",
        "* * *",
        "ГIадамас рикIкIунеб махщелгин гьунар,",
        "Гьудуллъи бице гьеб, гьадингояб жо.",
        "* * *",
        "Холеб рагIул бетIергьан гьудуллъунги гьавуге,",
        "ГьечIони рес гьабулев, гьудул рехунги тоге.",
        "* * *",
        "PeтIунеб ретIел цIияб - цIар буго гIадамасе,",
        "ЦIоралде ун вуссине, басрияв гьудул лъикIав.",
        "* * *",
        "Халкъалда рекъола къуркьи гьечIолъи,",
        "Къацанди гIемерав довегIан гьаве.",
        "* * *",
        "Гьудуллъи беццула хириябилан,",
        "Хвалчен кьабуниги къотIулареб квер.",
        "* * *",
        "ХIелеко беццула радал бахъине,",
        "Амма гьудул гьечIо гьеб гъарималъул.",
        "***",
        "Гьорол къуватилан къец камуларо,",
        "Кивго тушман гьечIо гьелъул бицине.",
        "* * *",
        "Цин дуда вихьарав гьобол вукIина,",
        "Гьудул лъугьина гьев, жеги данделъун.",
        "* * *",
        "Гьод къокъаб чу босун, къоялъ тIад рекIа,",
        "Къиматав гьалмагъ ккве, калам дагь бугев.",
        "* * *",
        "Гьекъолдулеб чехь къан лъикIаб, чияр бихьараб бахче,",
        "Гьесул чехь цIедал, цIалкIу хIалтIулеб, хIалтIи какулеб.",
        "* * *",
        "Гьа балеб чиясе битIаралъе гуреб,",
        "Гьереси бициналъе гIолойин.",
        "* * *",
        "Халкъалъе хирияб, халатаб жо мацI,",
        "Хехлъиялъул рахъалъ рагIин хIадураб.",
        "* * *",
        "Бугъил лълъарал рачахъун, чол малаздаса цIунун,",
        "ЦIодораб гIумруги ккун, квешав цIакъ рикIкIад гьаве.",
        "* * *",
        "Рохьдолъ ахIдолеб хIайван, paxIaт хвараб жо боцIул,",
        "ЦIакъ битIун хъван, хъачIаб жинс, жамагIат гъоркье балеб.",
        "* * *",
        "Тушманлъи бекьун хадуб, рокьукъасин лъилъулеб,",
        "ЛъикIазул гIумруялда гIайиб чIван рекъоларо.",
        "* * *",
        "ГIадамазда гьоркьов жив гаргадарасда,",
        "Чухъа бихьизе гьабе, гьалъул багьа бицеян.",
        "***",
        "ГIатIал къимат гьабе къвачIил роцада,",
        "РетIел цIуне, мискин, цIиго букIадго.",
        "* * *",
        "ГIадамаца хенезе хурисан кьеги давла,",
        "Халкъалъул хивалазда хвел бусадасан таги.",
        "* * *",
        "Лъимал гIезарула анищалъ росун,",
        "Азарго хиялал, халатаб гIумру.",
        "* * *",
        "ГIажаба, гьев инсул адаб тарав вас,",
        "ТавбугIаги, Аллагь, эсдаса цIуне.",
        "* * *",
        "Хур-хералъул рахъалъ гIей гьабуларев,",
        "РогIода рекъараб къавулъ боцIи те.",
        "* * *",
        "Кинан бугониги гIумру лъикI нужой,",
        "ГIатIада рекъарал рокъор лъималгун.",
        "* * *",
        "ХIалакъаб чуги рекIунареб лъицаго,",
        "Чиякъай ясги ячунарей чияца.",
        "* * *",
        "ГIелмуялъул агьлу, воре, какуге,",
        "Квешаб гIамал бугин гIантав чиясул.",
        "* * *",
        "Огь, гьадинаб нигIмат дие щвечIилан,",
        "Щукру цIакъаб гьабун босе сайигъат.",
        "* * *",
        "Меседил гIандаракин дурцги гьаве,",
        "ГIарцул кIиликIичIин нусги те.",
        "* * *",
        "Унтуе дару тIагIун дар-дарун хутIугеги,",
        "Гьабизе сабаб тIагIун салсалунги тогеги.",
        "* * *",
        "Бусенгун рекъей рокъоб, рекъараб дару буго,",
        "Къаси къватIир кватIани, хIарамаб ккей мухIканаб.",
        "* * *",
        "Дур хIатIил росиялъ хIайран вуго дун,",
        "ХIатта Аллагь вуго элъие нугIлъун.",
        "***",
        "Баккудаса бакъалъ хинлъуларев чи,",
        "ТIерхьун унеб мехалъ хинлъуларевин.",
        "* * *",
        "Гъасда гьудул лъикIав гурев,",
        "КъватIивин гьудул лъикIав, лъазавурав кисанго.",
        "* * *",
        "ЛъаргIив лъаларев магIаруласде унге,",
        "МагIарухъ лъалевин апарагасдеги унге.",
        "* * *",
        "ГIуламааз какаразе квешаб жужахI хIакъабин,",
        "Караматаз рехсанин, рехулеб цIа гьалагабин.",
        "* * *",
        "Хьвадизе кколеб куц малъе халкъалда,",
        "Малъараб гьабуни мекъса кколарин.",
        "* * *",
        "Гьабураб къотIи тIубазаби беццараб,",
        "ТIад къараб иш тIубазаби силияб.",
        "* * *",
        "Дуе бицине кколеб кисиниса лъугIанин,",
        "Кодор хутIун ратарал балагье рагIабазухъ.",
        "* * *",
        "Чурпа гьалараб бугин, гьан кьаралъараб бугин,",
        "Нилъерго чехь бугелъул, чияр квен гIемер кунге.",
        "* * *",
        "Бицунеб рагIиялда гьодги букIине ккела,",
        "Гьабулеб хIалтIиялда бегIги букIине ккела.",
        "* * *",
        "Жиндир нич тIагIарав чи тIубанго гIассиявин,",
        "ГIумруялъул даража жеги гIодоб хутIарав.",
        "* * *",
        "Махщел камилаб лъикIаб, кинасего пайдаяб,",
        "Кунеб гьарзаяб лъикIаб, гьабулелъул тIагIамаб.",
        "* * *",
        "Биччараб бакълъиги, бакъвараб хьунлъиги беццулареб,",
        "Роцен гьечIеб рикъзиги, къачIеб хурги цого жо.",
        "***",
        "Зирхун къан, къанщун ккун вукIанани,",
        "Къарум абураб цIаргун, гIадамаца бицина.",
        "***",
        "Йиччалеб цIар чIваралъ, чIобого хьаг лъолареб,",
        "Лъадигун рекъон вугев, къватIазда хIаллъуларев.",
        "***",
        "ГIащахъатун хъат чIвалейин, хъатамасан кьурдулей яс,",
        "Кьураб талихI диргийилан данде васги вахъунила.",
        "* * *",
        "Къо рукIкIинегIан гIураб, гIамал кодоб гьечIев мун,",
        "Гьеб сарин гIадамазе, гIолеб нафакъа гуро.",
        "* * *",
        "Бече хвананиги халкъ гIагалула,",
        "ГIайнул хIаят хванин къо щвелалдеян.",
        "Къадар-балагьалда рокъобе нух лъай,",
        "ЛъикIаб гуреб къимат къадизабазул.",
        "* * *",
        "ГIумру гIелмуялъ лъалъай, гIамалалда пихъ базе,",
        "ГIаламалъ квананагIан, цIикIкIун ккаралъ бижулеб.",
        "* * *",
        "РукIкIада кун хурасе, хамил тIокIлъи букIунеб,",
        "Хирияб бихьун гIатIлас, гIадамал муъминлъизе.",
        "* * *",
        "Кьураб талихI босзе лъай, гIелмуялъул гъварилъи,",
        "Гъурасе гIажал щолеб, щаклъи гIакъиллъиялда.",
        "* * *",
        "Росониб квен гьабизе гьалараб лъим хIадураб,",
        "Корохъ чед бежизеги гьеб боркьараб рекъараб.",
        "* * *",
        "Цояб мегIер цогиялде тIаде анин божа нуж,",
        "ХерлъизегIан гьабураб гIамал танин чиясин божуге.",
        "* * *",
        "Къадаралда божун гIумруги тоге,",
        "ГIузрабаз чурхъулин черхалъул сахлъи.",
        "* * *",
        "Тавбу къабуллъичIесул мунагь, хатIа цIикIкIуна,",
        "РакI бацIцIадго гьаричIев гьарделаго хутIула.",
        "* * *",
        "Воре, воре къосунге, къосани инжитлъула,",
        "ГIумру, алжан элъ кванан, квешлъиялде тIамула.",
        "* * *",
        "ЛъикIлъиялде вуссарав, давла щун разилъула,",
        "Сордо борчIун хьвадарав, хьул лъураб щун вохула.",
        "* * *",
        "КIухIаллъун гIумру арав, гIадада къоял хварав,",
        "КIухIалщинаб борчIарав, жив гъарим мискин.",
        "* * *",
        "Къасдалде ваханиги, хехлъарав хатIалъула,",
        "Квешлъиялде кканиги, кIочарав витIун ккола.",
        "* * *",
        "ГурхIелгун-рахIму гьаби, рикъзиялъул кIул буго,",
        "Нахъехун пикру гьаби, балагьал гьукъи буго.",
        "* * *",
        "Лъимал тIаде кканани, киримал гьалаглъула,",
        "Гьаби бутIруллъун ккани, гьалбацIал паналъула.",
        "* * *",
        "Ахлакъал квешав инсан, хьандезе гIедегIула.",
        "Эл къурав, гIамал ккурав, гIадамазе вокьула.",
        "* * *",
        "Амру малъи гIемерав, гIамал-тIабигIат квешав,",
        "Гьевги дуе мунафикъ, жинцаго-живго чIварав.",
        "* * *",
        "БорчIун аралда угьди, ургьиб бухIулеб хаслат,",
        "Балагьалде зигарди, зинлъи букъулеб сангIат.",
        "* * *",
        "Цо жоялдасан лъарав эсда нисбат гьаруге,",
        "Цо ишалде ругьунав гьелде жив хьул-хьудула.",
        "* * *",
        "Давлаталда хвей лъикIаб, хиралъуда чIвай лъикIаб,",
        "Дур чIаголъиялдасан басралъиялъулъ бугеб.",
        "* * *",
        "Воре хIелму гьабе, гьелъ мун кIодо гьавулин.",
        "Дин бичIчIи тIалаб гьабе, гьелдалъун цеве тIолин.",
        "* * *",
        "Чидай хIелиялдаса хIалккун рукIин рекъараб,",
        "ХIалккун, хьулкъотIун вукIин Къуръаналда беццула.",
        "* * *",
        "МацIидалъун хьвадарав гIагаразе рихуна,",
        "Цогидазе кьаллъула, кьерилазе кьогIлъула.",
        "* * *",
        "Хьул лъураб жо жибго тей, бищун кIудаб бечелъи,",
        "Хьул халалъи лагь-лагьди, цIакъ какараб мискинлъи.",
        "* * *",
        "Манзил къокъав, къваридав, агьлуялда рихуна,",
        "Гьудуласде хIусудав рокьи дагьав вукIуна.",
        "* * *",
        "Сабру лъикIав чиясул ракI тIеренаб букIуна,",
        "БотIролъ гIакълу дагьасул, чIухIи хехго баккула.",
        "* * *",
        "Цо-цо гIужалда пикру битIараблъун батула,",
        "Мех-мехалда хIал кIалъан, кIалзул хабар хIакълъула.",
        "* * *",
        "ГIадамасул ракI гъола гъорлъ восун чи вугони,",
        "Чияца рехун тола, нахъасан кквей бугони.",
        "* * *",
        "ЧIухIани ццин бахъуна, хIелани кIодолъула,",
        "Бахиллъани какула, квер халатав веццула.",
        "* * *",
        "ГIодов чIеялъ, квачаялъ, камураб гIемер ккола,",
        "Вас-вас гьечIеб тадбиралъ разилъиялде щола.",
        "* * *",
        "БитIун кIалъай гьабиялъ, кIодолъи тIад гьабула,",
        "Бащалъи гьабунагIан гьуинлъи цIакъ цIикIкIуна.",
        "* * *",
        "ГIадан басра гьавиялъ, рикIкIалъи тIад гьабула,",
        "ВуцIцIун вукIине лъарав, лъийгоги гьайбатлъула.",
        "* * *",
        "Чидай лъикIлъи гьабиялъ, къадру кIодо гьабула,",
        "ТIабигIат лъикIлъанани, гIамалал рацIалъула.",
        "* * *",
        "КIвар гьечIебщинаб тани, кIодолъиялде щола,",
        "Хириязул гьалмагълъун, гьелдаса мун вохила.",
        "* * *",
        "Нахъехун пикру цIарав, хвасарлъиялде щола,",
        "ХIелму тун къварилъарав, къосиндал пашманлъула.",
        "* * *",
        "Сабруялда хьвадарав давла щун разилъула,",
        "ВуцIцIун вукIине лъарав саламатго хутIула.",
        "* * *",
        "Гьаваялде мутIигIав къосаравлъун вукIуна,",
        "Хехлъиялдаса щолел пашманлъаби рукIуна.",
        "* * *",
        "Къосун ккани, вуссун тун, тавбу гьабея дуца,",
        "Киналго мурадалги гIакълуялда нахъ руго.",
        "* * *",
        "Аллагьасдалъун цIуни тIалаб гьабурав инсан,",
        "Жив битIараб нухалда тIовитIарав вугила.",
        "* * *",
        "Гьанже дие вугев щив, мекъав гьавизе витIун,",
        "ТIурараб чу гIадинан, чIолохъжо кIалдиб тIамун?",
        "* * *",
        "Дуца шавгьат беки те, гIассилъабазда рекIун,",
        "ГIемер тIагIам кванаялъ, гьабун кколин хьул цIакълъун.",
        "* * *",
        "Дуда лъикIлъи малъула, дунго нахъ вилълъунаро,",
        "ВагIза кинан гьабулеб, дунго витIун чIоларо.",
        "* * *",
        "Къо гьечIеб къавмалде къо бачIанани,",
        "Къад чирахъал ракун чурук гьабула.",
        "* * *",
        "БукIинчIеб бакIалда цо хъулухъ щвани,",
        "ХIехьезе кIвечIого хIафас гьабула.",
        "* * *",
        "Я рабби, гьаб дунялалъ чи хIалада толаро,",
        "Чорхолъ ругел унтаби тIатинчIого чIоларо.",
        "* * *",
        "Бичас кьураб бечелъи хIехьезего кIоларо,",
        "Чияда квеш бихьулеб, воре, гIaгap гьабуге.",
        "* * *",
        "БоцIи цIикIкIун мехтарав вигьинего кIоларо,",
        "Цо макъамалъ чIухIарав чияхъ балагьуларо.",
        "* * *",
        "Заманаялъ квегъичIев гIодове вуссунаро,",
        "Щибго пикруго гьечIев, гьалмагълъунго гьавуге.",
        "* * *",
        "КIудиял рихьичIони, гIакълу камиллъулареб,",
        "ГIалхул колол чиясул, ахIмакълъи камулареб.",
        "* * *",
        "Херлъи, ургъел цIикIкIани, лъаялда хутIуларо,",
        "ЛъикIабщинаб гьукъизе гьоркьобе илбис лълъуна.",
        "* * *",
        "Черх сахлъиялда теялъ, воре, гуккизе чIоге,",
        "Сон къо саламатлъиялъ рекIкI гьабизе вукIунге.",
        "* * *",
        "ГIумруялъул замана - гIемер дагьаб жо буго.",
        "Даимго сахго хутIи - букIунареб жо буго.",
        "* * *",
        "КъотIуда разиясда чияр ццим бахъунаро,",
        "Кьуралда разиясул рекIелъ жахIда кколаро.",
        "* * *",
        "ХIакъалъе кумек гьаби – камилаб хиралъийин,",
        "Мекълъиялъе квербакъи – какараб гIорхъолъа ин.",
        "* * *",
        "РакI бахилав хайир гьечI – нигIматазул хъаравул,",
        "Кверал къокъав кьолеб гьечI – варисасул цIунулев.",
        "* * *",
        "НигIматал гIемерлъиялъ гIакълу гьечIев чIухIула,",
        "Балагьал тIад тIиритIун, цо къоялъ къварилъула.",
        "* * *",
        "Заманаялъул къоял лъабго батIиял руго,",
        "Цо бусси-свери гьечIеб – цебе араб къо буго,",
        "Цояб мун жанив вугеб – даимлъи гьечIеб буго,",
        "Цойги хIал-куц лъалареб – тIаде бачIунеб буго.",
        "* * *",
        "Воре, къваригIунареб рагIудасан нахъе цIай,",
        "РикIкIалъи тIалаб гьабе тIокIаб хабаралдаса.",
        "Гьелъ дур рекIел гIузраби къватIир загьир гьарула,",
        "Гьудуллъиялде ккараб тущманлъи цIи гьабула.",
        "* * *",
        "Ццин бахъарав вохичIо, хехлъарасе тIокIлъичIо,",
        "ЧIалгIине гьабурасе гьудул-гьалмагъ ватичIо.",
        "* * *",
        "Жиндир намус цIикIкIарав бутIаялъулъ дагьлъула,",
        "Заманалда божани, элъ хиянат гьабула.",
        "* * *",
        "Носол тIагъиялда тIатIи рекIарав,",
        "ТIолго гIалам гьанад хьезе гьарулев.",
        "ТIасахъа квералда нахул xIop чIарав,",
        "ХIораб къинлъун боцIи цIикIкIинабурав.",
        "* * *",
        "Мадугьал чияр вукIа чанги дуе гIагарав,",
        "ГIакъилас къимат кьурав, къо ккаралъув ватулев.",
        "Гьесул адаб кквечIезда алжанул махI чIваларо,",
        "Азар хIеж борханиги, хабал гIазаб гIемераб.",
        "* * *",
        "Дур рукъ гIумруялде гIагарлъанагIан,",
        "ГIагарал барщулин щибдай азие?",
        "***",
        "Щвараб боцIиялда цIар гъунги рукIун,",
        "КIутIухIун какулин кинаб гIаламат?",
        "* * *",
        "Дуца квер чIванщинал квешезе чIолин,",
        "Куфрудалъ тIерхьиндал, тIад илбисги чIун.",
        "ТIубараб гIумруялъ кумек гьабураз,",
        "Квешалин рехсолин росдада цере.",
        "* * *",
        "Кумек гьечIев хIалим хIалтIул цевехъан,",
        "ХIалай абичIилан анцIгоял гIола.",
        "ГIедегIараб ишалъ эзухъе щвани,",
        "Щивас батун толеб цо-цо багьана.",
        "* * *",
        "Эбел хваял хулжал чамас абулеб,",
        "Чияр бугеб гIузру цебе рехизе.",
        "Жиндирго гIайибал гIемерлъани щиб",
        "Рахчизе багъилал мугъзада нахъа.",
        "* * *",
        "КIухIалабго хIамида гьир кIудаб бихьун лъоге,",
        "Хехго гIодобе бортун тату бахъи гьабулин.",
        "* * *",
        "Рокъой чIужу йигев чIандаби гIемер,",
        "ГIакъилал руччабаз чилъун толаро.",
        "ЧIахIиял беразул рагIул хобилан,",
        "Халкъалъго какула кив вихьаниги.",
        "* * *",
        "Рекъел, рокьи ракьалда дуе тIадаб аманат,",
        "Амма хIасад ккун щолеб, щакабин гьеб мукъсанаб.",
        "* * *",
        "БахIарчиян, цIукIаян цIар чIвазе рекъоларо,",
        "КъабихIаб гIамал ккурав гIабдаласдаги лъалев.",
        "* * *",
        "Ахикь пихъ гIезабизе гIадамазде тIамуге,",
        "ГIелмуги давар гьабун, дуцаго лъикI лъазабе.",
        "* * *",
        "Дур яхI чидай бичани, чилъун мун рикIкIунарев,",
        "Чан бахIарчияб къисмат къокъаб гIумрудул нухда.",
        "* * *",
        "БетIер хIалтIулев гIакъил, гIадамаца веццулев,",
        "ГIакълуялъулъ мукъсанав, гIемерав гаргадулев.",
        "***",
        "Бихьизе тейин абун, таманча чидахъ кьоге,",
        "Кьвагьун гулла тIамуни, бетIергьанчи лъаларин.",
        "* * *",
        "Нахъе кьелилан гIарац, гIабдаласухъе кьолев,",
        "ГIадада хвараб боцIи, бацIие малъун тарав.",
        "* * *",
        "Кинабго камилго ккве, ккаралъубе биччазе,",
        "БихьичIого аралда аманилан ракI хоге.",
        "* * *",
        "Вегун кванай какараб, кири мукъсанлъулеб жо,",
        "Ккараб захIмат къабуллъи, къимат щвезе беццараб.",
        "* * *",
        "Дунял тун ананиги, тIекъавги витIуларев,",
        "ТIун зобал рачIаниги, витIарав тIекълъуларев.",
        "* * *",
        "ТIекъаб бергьун хьулалда, вахчарулев чаракъос,",
        "Чияр лагълъун вукIунев, лагIикъияв бахьикъос.",
        "* * *",
        "Бокьанщинаб гьабуни, квешалда данде чIвала,",
        "ЧIалгIен тун пикру цIани, цIан битIаралде ккола.",
        "* * *",
        "Бищун цIикIкIараб гIайиб – гIуюназда разилъи,",
        "Мунагьал берцин рихьун, гIисяназда даимлъи.",
        "* * *",
        "Жиде-жидерго гIакълу гIадамазе бокьула,",
        "Бахиллъани какула, квешлъани вухун тола.",
        "* * *",
        "Хал гьабуни бихьула, бихьарасда бичIчIула,",
        "БичIчIарасда жо лъала, лъарав чи витIун ккола.",
        "* * *",
        "ТIолалго гIамалалги къадаралда нахъ руго,",
        "Ихтияр лагъасе кьун къадарги батун буго.",
        "* * *",
        "Нухда бортун батараб тоге мугь босичIого,",
        "Рес бугев чи вугилан, гаргадеян гьелги тун.",
        "Гьелъ дуе квербакъила ракъуда цебе чIезе,",
        "ЧIалгIун бугин гьечIолъи, гьабе Аллагь кумекан.",
        "* * *",
        "ЧIечIого кваналев чи, какун вуго гIелмуялъ,",
        "ГIелмуялъул сахлъаби сундулъ ругел лъаларев.",
        "ГIадлу гьечIеб чехьалда, дару гьечIеб унтиялъ,",
        "Толарев пакъир регIун тIагIат бацIцIад гьабизе.",
        "* * *",
        "ВуцIцIун вукIине лъарав саламатго хутIула,",
        "ЛъикIлъи гьабун хьвадарав хиралъиялде ккола.",
        "* * *",
        "Сахаватлъи гьабурав кIодолъиялде щола,",
        "ГIаданлъиялда чIарав цIикIкIарасде вахуна.",
        "* * *",
        "Жиндилъ тадбир квешлъарав гьалаглъиялде ккола,",
        "ЛъангутIидал пайда, пихъ – басралъи, хвей букIуна.",
        "* * *",
        "Къуватазул цо балагь – тушман загIипго вихьи,",
        "НигIматалъулги балагь – кьураб жо бадиб чIвайи.",
        "* * *",
        "Анищазул хур бекьана – бачIинчIо,",
        "Хиялазул чу рекIана – билъинчIо.",
        "***",
        "Хазинадул кIул кьун тана рагьизе,",
        "Заман щведал дунго индал эзухъе.",
        "* * *",
        "ГIакълуялъе битIараб – васвас гьечIеб чIун ккараб,",
        "Тохлъи – тушманзабазул заралалъе цIикIкIараб.",
        "* * *",
        "ХIилла тун гIодов чIарав, балагь щведал вахъуна,",
        "Тушман вихьун кьижарав, рекIкI гьабидал ворчIула.",
        "* * *",
        "Инсанасул жавабалъ жиндир гIакълу бицуна,",
        "Берциналда къокъ гьабе – къимат дурго букIина.",
        "* * *",
        "РагIиялъ гIадан лъала, гIамал бихьун рехсола,",
        "БитIараб бицине ккела, беццараб кквезе ккела.",
        "* * *",
        "Воре, калам дагь гьабе, дуйго цIуни букIине,",
        "ЦIакъго ритIухълъи гьабе, тIокIлъи, хиралъи щвезе.",
        "* * *",
        "РагIи гIемерав гIакъил гIадамазда чIалгIуна,",
        "ЧIалгIаде гьарулев чи - гьев халкъалда рихуна.",
        "* * *",
        "Нахъа мун пашманлъулеб кIалъаялдаса лъикIаб,",
        "Мунго саламатлъулеб вуцIцIун вукIун чIей цIакъаб.",
        "* * *",
        "РекъечIеб бицарасда бокьулареб рагIула,",
        "Хвалчал ругъуналдаса рагIул ругъун унтула.",
        "* * *",
        "БоцIудалъун чумартав, чидае кIодолъула",
        "Чорхол гIайибал тIокIав гIадамазда рихуна",
        "* * *",
        "Чидае гвенд бухъани бухъарав жанив ккола,",
        "Бахъун хвалчен кьунани, кьал бугес чIван рехула.",
        "* * *",
        "ГIадамазде кьал ахIи – ахIмакълъидул гIаламат,",
        "Гьудул квешавлъун лъугьин – талихI къеялъул хIикмат.",
        "* * *",
        "Жавабалъулъ хехлъарав битIаралъулъ тIекълъула,",
        "Хехлъиялда рекIарав хъущтIиялъулъ хIаллъула.",
        "* * *",
        "Воре, дурго загIиплъи тушманасда бицунге,",
        "Эв вохулеб, хъат балеб хабар бицун биччаге.",
        "* * *",
        "Жиндийго гьавудичIев гьардухъанлъун вихьула,",
        "ЗахIмат къабул гьабичIев гьечIолъигун хутIула.",
        "* * *",
        "Нахъе бахъун иш течIев, щвараб щулат гьабурав,",
        "Гьевиле витIарав чи, битIараб нухде ккарав.",
        "* * *",
        "Воре, гъапу ричIуге гъванкан чияца къалеб,",
        "Воре, чIорги рехуге нахъ буссун дуда шолеб.",
        "* * *",
        "МацIалда хIал кIолаго кIудиялда квалуге,",
        "Каламалъ рехулаго хвалчаде квер бегьуге.",
        "* * *",
        "Чидай хIелиялдаса вакъи рекъон букIуна,",
        "ЯхI тун тереялдаса мискинлъиго рикIкIуна.",
        "* * *",
        "Беразе цIуни гьечIев гьалаглъиялде ккола,",
        "ЧIаголъиялъ вохичIев хвелалъухъ гIащикълъула.",
        "* * *",
        "Инсанасул кIалдиб мацI – рекIараб хвалчен буго,",
        "КIалдисан пулеб гьури – гьалаглъулеб чIор буго.",
        "***",
        "Нухда гIадан халалъани, хIетIе хъуштIун хутIула,",
        "МацI хъуштIарасул нигIмат хъващтIан тIаса босула.",
        "* * *",
        "ГIалимзабазда жувай – жаниб ракI роцIцIунеб жо,",
        "ЖахIда-хIусуд гIодоб тей-гIелмуялъ беццулеб жо.",
        "* * *",
        "ГIакъилавгун ургъарав тIовитIун нухда ккола,",
        "Жиндирго гIакълу гIурав гIадада хун хутIула.",
        "* * *",
        "Какараб рехсей гьабун халкъалда лъаялдаса,",
        "ЛъачIого вахчун вукIин лъикIаб, тIокIаб гьелдаса.",
        "***",
        "Воре, мун вуцIцIун вукIа, рикIкIадасев какуге,",
        "АскIов вукIаравани цIакъго дуца веццулев.",
        "* * *",
        "Баччизе хIал кIвей гьечIеб гьир черхалда тIамуге,",
        "МунпагIат гьечIеб гIелму гIагарлъизе биччаге.",
        "***",
        "Дуца кинабгоги жо кваранаб квералъ гIуцIе,",
        "Какараб далил бицун диналдалъун кванаге.",
        "* * *",
        "Жакъа мун пашманлъулеб кIалъаялдаса лъикIаб,",
        "Мунго саламатлъулеб вуцIцIун вукIин чIей цIакъаб.",
        "* * *",
        "Мун гьитIинав чиясда гурхIел бугевлъун вукIа,",
        "Горбол гьод къулун хадуб къо кинги кколин гьесде.",
        "ХIежалъул гъветIалда тIад тIагIамаб пихъил гIадаб,",
        "ТIегьалеб гIумру бугин гIисинал гьал чагIазул.",
        "ГIолохъанал къояца къо-мех лъикIан мун тедал,",
        "Къваридаб ракIги чучун чан гьез вохизавилев.",
        "Хиялал гIемер гьарун, гIодов ккун мун хутIидал,",
        "Хириял лъималазда лъала мун хьихьулеб куц.",
        "***",
        "ТIаде къварилъи щведал къвакIун ккве каранда ракI,",
        "КигIан зигарданиги дагь гурон хайир гьечIин.",
        "БачIараб лъикIлъиялъул лъазе биччаге рохел,",
        "Хадуб бачIунеб къисмат къанагIат бугин лъазе.",
        "Бахиллъи рикIкIад гьабе – ракI жубалареб илбис,",
        "Сахаватлъи гьарза ккве – гьудуллъи гучаб парчахI.",
        "* * *",
        "Мадугьаллъи, гьалмагълъи лъикIавгун щула гьабе,",
        "Щиб икъбалалъ таниги, толарин мун гьез рехун.",
        "* * *",
        "РакIалда ккве, кицийин, квешав чиясул гIамал,",
        "ГIодов вукIараб бакIги биччаге гьесда аскIоб.",
        "* * *",
        "Абе дуца хIакъаб жо, хIинкъичIого квешабги,",
        "Каламалъулъ тIекълъунин битIараб тIеренлъулеб.",
        "* * *",
        "Мискинав пакъирасул къимат кIодого гьабе,",
        "БакIаб хIал дуде ккани кумек гьесул цIакъабин.",
        "* * *",
        "Херлъиялъул гIаламат гIансихъ балагьун лъала,",
        "ГIажизлъиялъул сакъат симахъ балан бицуна.",
        "* * *",
        "ГIадамасул хасият аскIов хIаллъани лъалеб,",
        "ХIасад гъорлъ тIатарав чи тIолев хех халкъалдаса.",
        "* * *",
        "Чиясул гIумру гьикъе гIелмуялдаги борцун,",
        "ГIалимасул лъай цIехе цIакъ гIамалалде балан.",
        "* * *",
        "Радал гьабураб гIамал гIумруялъго къин гьечIеб,",
        "Къаденахъе босараб сардиецин гIолареб.",
        "***",
        "Цудун вахъун вугони дунялалда рекIуна,",
        "Хъукьлъарав макьу гIемер дунял рекIун хутIула.",
        "***",
        "Цо-цояв къулкъудула къваридаб гIумру бугин,",
        "Къисматалъ гIумруялда гIемерал ругънал лъунин,",
        "Лъала гьесул гIузраби, гIайибал рехулеб рукъ,",
        "КъватIив вахъун унелъул аслияб нух цIехечIев.",
        "* * *",
        "Черхалда сси бугесул, салам кьун, кверги босун,",
        "РатIлица мугъ рехарав рехун тоге дандчIвайдал.",
        "* * *",
        "Мун гIадамил лъимаде нахъасан какдаруге,",
        "Квешаб гьой гьебин кколеб, кколев мун танкан восун.",
        "***",
        "Тамаша, бегьулареб бадибецин абуге,",
        "Балъгояб туманкIин гьеб, тохлъукье мунго чIвалеб.",
        "***",
        "Квешаб хабарги бицун ханасухъе чи кьуни,",
        "ХвезегIан рахIаталда толареблъи лъан букIа.",
        "***",
        "ХIакимлъун тунин абун, тоге халкъ рахIму камун,",
        "ХIетIе тарараб къоялъ къан кколев вати щакаб.",
        "* * *",
        "Зоб роцIцIун цIад банани, цIакъ бохула тIабигIат,",
        "ГIадамил ракI роцIцIунеб цIад хIажатаб ракьалда.",
        "***",
        "РатIал щолев щибунги щигат кьун рази гьаве,",
        "Щвараб тIокIлъи бикьизе кье мискин-пакъиразе.",
        "Роччун цо къо бачIани, рокъобго къайи чIвала,",
        "Къулкъул гIемерасулин гIумруго роччун унеб.",
        "* * *",
        "Рокъов гIемер кватIуге, кколареб заман бикъун,",
        "КъватIивги цIакъ хIаллъуге, хIажат гьечIеб балагьун.",
        "* * *",
        "Мун цIодор хьвадичIони, цIар гьечIез бугьтан лъолеб,",
        "Багьана ккезе чIани, чIвалеб гIайиб гIемераб.",
        "* * *",
        "ГIумру гьабе берцинго, балан дурго черхалда,",
        "Чияр кодосан босе, квераз кколареб хIалалъ.",
        "* * *",
        "Рокъор ккарал гIузраби гIисинал загьирлъуге,",
        "Заман бахъанин ккедал кколеб хъизангун рекъел.",
        "***",
        "ЧIужугIаданалъулгун гIорхъи гьечIеб калам те,",
        "КигIан гIемерлъаниги боцIудаги божуге.",
        "* * *",
        "Зодиб накIкI бицалъани, бецIлъула тIолго дунял,",
        "Дур гIелму камиллъани, кибго бецIлъи тIагIуна.",
        "* * *",
        "Ццин бахъарав вихьани, вахъунге гIайиб чIвазе,",
        "ГIумру щвараб даража данде ккве цин цебеккун.",
        "* * *",
        "Дунял хIалагъун хадуб хиси ккола бакI-бакIалъ,",
        "РакI хIалалда чIезабе, хIалакин тIагIун ине.",
        "***",
        "КIудияб даран дандбай, дурун кIанцIун гьабуге,",
        "Гьавайин щвараб, кици, кодоб кватIи къанагIат.",
        "* * *",
        "ТIасан хьимунин абун хьул лъоге цIоб гьечIесда,",
        "ЦIакъавин ккезе гьавун, кумек ккедал тIагIунев.",
        "* * *",
        "Мадугьал тохаб гIужалъ вахъун тIадеги унге,",
        "Эсул адаб-хатир тун, рахчи къватIибги чIваге.",
        "* * *",
        "Нахъе бахъун кванарас кванил лазат босула,",
        "КватIидал кьижарасда макьил гьуинлъи лъала.",
        "* * *",
        "Ролъул чадал рукIаго, мучариги квинаро,",
        "Бугъби цере рукIаго, бусбиги квегъиларо.",
        "Бикрияй яс йикIаго, сайибат ячинаро,",
        "Найил гьоцIо букIаго, цIолболги бокьиларо.",
        "* * *",
        "ВорчIи тIалаб гьабидал гьалаглъарав чангияв,",
        "Хьулалда хадув ккедал хвел гIунтIарав гIемерав.",
        "* * *",
        "Батулареб, щолареб щвезе тIалаб гьабулев,",
        "Гьевги вуго хьул халат, хьитал хвей хайир бугев.",
        "* * *",
        "Къварилъаби цIикIкIани, цIуна-къуни тIагIуна,",
        "ТIаде гIажал щванани, щибго хIилла лъугIула.",
        "* * *",
        "Бицунеб рагIудаса гIелму камилаб букIа,",
        "Калам дагьав гIакъилин гIадамаз цеве кколев.",
        "* * *",
        "Цо къварилъуда хадуб гIатIилъи камуларо,",
        "Кутакаб сабру ккурав саламалъун хутIула.",
        "* * *",
        "Гьурмадаса нич бахъун чияр хIурмат рехуге,",
        "ХIисабалъулъ мекъи ккун кколевин нух къотIуде.",
        "* * *",
        "Чияр аманат, ругьел ригьдаго тIубазабе,",
        "БетIер бугев гьечIевги гьелъги ватIа гьавулин.",
        "***",
        "ТIадкъараб хIалтIиялде хIурмат цIунун балагье,",
        "ХIисаб гьабулеб къоялъ къолевин, мискин, мунго.",
        "* * *",
        "Дуде мугъ чIван вачIарав чIового нахъ къотIуге,",
        "КъабихIаб гIамал букIин гIадамаз цIакъ какулин.",
        "* * *",
        "КIиго хIалихьатав чи цоцалъ речIчIун кьабгIани,",
        "Гьоркьов лъваравги лъукъун, рекъолел гьел гIагарго.",
        "***",
        "ХIалихьатав инсул ясги ячунге,",
        "Кьалда вагъуларев вас гьавулевин.",
        "Ябудалъан лълъвараб чуги рекIунге,",
        "Халатаб сапаралъ къо хIехьоларин.",
        "* * *",
        "Тушмангун кьварун вукIа, кьалда лъалин багьадур,",
        "Кьибилгун хIерен вукIа, хIалбихьулин черхалъул.",
        "* * *",
        "Нилъер чи чинква вугин – чучуге ккараб бакIалъ,",
        "Чияр чи курак вугин – каранзул хIал бикьуге.",
        "* * *",
        "Найица тIегь кванала, тIотIоца гъвес кванала,",
        "Бичасул хIикматадда дун цIакъ тамашалъула.",
        "Гъосолъ букIун тIотIоца тIогьолъ бугеб найиде,",
        "Дун лъаларищ, гьвел роцан, рогьо къабихIаб бала.",
        "* * *",
        "КIицIул-лъабцIул xIacpaт щун, щвараб чорхол лазаталъ,",
        "Горбода бугеб гудур бахъизе хIал кIвеларо.",
        "ЛахIзаталъул лазаталъ лагълъун ккарав узденчи,",
        "Лагъзал узденлъаниги, узденлъун вахъинаро.",
        "* * *",
        "Инсул сагIадаталъул васасе хайир гьечIо,",
        "Жиндир сияразулъе сурукълъи батанани.",
        "* * *",
        "Рощнода тIад сахIги лъун, тIаде къали чIехьани,",
        "Ункъо caxI заялъулеб лъазе ккараб жо буго.",
        "** *",
        "Бищун дун пашманлъулеб щиб жойилан абуни,",
        "ГьацIул хъабаялъубе хъублъи ккун бати буго.",
        "* * *",
        "Цоцаде тIаде щведал тIутIун балеб гIагарлъи,",
        "ТIад гурделъун ретIине гIакъил разилъиларо.",
        "Анкьил рокьи - микьил рагъ дида лъалеб жо гуро,",
        "Цо хIал гьечIеб гьудуллъи даимлъулеб мулк гуро.",
        "* * *",
        "Сордо-къо гIемер буго, сапар халатаб буго,",
        "Дун жинда разияв чи замана индал лъалев.",
        "* * *",
        "Радалиса мацIалда чанги чи мукIурлъулев,",
        "МацIалда ракI рекъарав, бакъ ун хадуса лъалев.",
        "***",
        "Халкъалъул тавбуялда дун тамашалъуларо,",
        "Тарал квешал гIамалал дидаго рихьизегIан.",
        "Барщаразул ракълида дунго къабуллъуларо,",
        "Къадарал гIамалал тун дидаго ратизегIан.",
        "* * *",
        "Лъалес малъараб гьабун лъаларел хьваданани,",
        "Пасалъулел гIемер халкъ саламалъун руссина.",
        "* * *",
        "Жиндир лъараб ахIмакълъи гIакълуйилан ккечIого,",
        "Нахъ вуссарав чиясе нахъа лъикIаб букIина.",
        "* * *",
        "ГIелму гьечIеб жагьиллъи – жалго чIвалеб гьабилъи,",
        "Лъалеб ани гIадамал гIадада хвелароан.",
        "ГIакълу гьечIеб ахIмакълъи, pyxI бахъулел борхьаллъи,",
        "БичIчIулеб ани, гьаб халкъ ригьдаго лъутилаан.",
        "* * *",
        "ЛавхIул МахIфузалдасан ХIабибасул рокъобе,",
        "ЦогIаги сурат щвечIеб сабабул нузул гьечIеб.",
        "(рещтIиналъе сабаб)",
        "Расуласул кодосан асхIабзабахъе щвараб,",
        "ХIадисги батилареб таъвил жиндие гьечIеб. (баян)",
        "* * *",
        "ТIагIат цIикIкIунилан чи жагьалде вахъинаро,",
        "Жагьлу-мураккабалъул агьлулъун вукIанани.",
        "* * *",
        "Зулму бергьараб мехалъ мазлумас ахIи бани,",
        "Бичасул гIазаб рещтIун залимги гьалаглъила.",
        "* * *",
        "Жинца кьураб бадиб чIван, щукруялде щвеларо,",
        "Гьабуралдаса чIухIун, кири камиллъиларо.",
        "* * *",
        "Жиндирго квешлъиялда живго разияв инсан,",
        "Аслу басриявилан нугIлъи гьабурав тущман.",
        "* * *",
        "Хиралъабазул тIокIаб-хIалкIояб тIаса лъугьин,",
        "Бегьулаго, кIолаго ццин босичIого вукIин.",
        "* * *",
        "Залимасе хIал кьурав хIакъав Бичасул тущман,",
        "МалгIун бохизабурав – гьевги жиндирго тущман.",
        "ГурхIелгун рахIму гьаби – рикъзиялъул кIул буго,",
        "Нахъехун пикру гьаби - балагьал гьукъи буго.",
        "* * *",
        "ЗахIмат бихьичIого рахIат бокьарас,",
        "БекьичIого лъилъе, нилъ гьечIого хур.",
        "* * *",
        "Масала, гIакъилас гIадан теларо,",
        "Тушман вугониги, гIадада хвезе.",
        "* * *",
        "Лъураб бугьтан рихун хвезе вахъунге,",
        "Пихъ гьечIеб гъотIода тIил речIуларин.",
        "***",
        "ТIадагьаб къавмалъул къил-къвал цIехоге,",
        "ЦIамул гьирал рецIцIун гьоцIо кьоларин.",
        "* * *",
        "Къуваталда ракI чIун къеркьезе лълъунге,",
        "Лълъар бугин къоязда къвалакь тункулеб.",
        "КъабихIлъун чи вихьун, чIухIи гьабуге,",
        "ХIинкъарасул зарин зазгIан бегIераб.",
        "* * *",
        "Чан пайдаяб иш бугеб, жиндасан чи тIурулеб,",
        "Чан заралаб жо бугеб, жиб тун чи вукIунареб.",
        "* * *",
        "Гьерсил чода рекIарав хехго гъоркье рещтIуна,",
        "Цинги лъелго вилълъине хIатIида гIицIго ккола.",
        "* * *",
        "Унеб буго дур гIумру, хьонда ботIил чIор гIадин,",
        "Толеб буго дуниял, юргъа-чуялъ нух гIадин.",
        "* * *",
        "Къваридаб хIал чучун чвахизе гурищ,",
        "Чорхол магIна лъалес магIу цIунулеб.",
        "МугIрул гьаргьадулеб балагь щваразе,",
        "Бигьаяб дарулъун лълъун буго гIоди.",
        "* * *",
        "ВатIанияб тIалаб тIобитIулаго,",
        "ТIерхьарал цIвабзазул цIар кIоченаро.",
        "* * *",
        "ХьвагIараб хвалчаца чаран къотIулел,",
        "Чамасул квералдай ракьулъе ккарал.",
        "Кверал къотIаниги къали багъулел,",
        "Къиматаб чан бетIер чабхилъ тIупараб.",
        "***",
        "Хвалчабазул балал беццал жал руго,",
        "Реццалъе рекъарал лугби къотIулел.",
        "* * *",
        "Гьирие гIорцIен хьихье,",
        "Рахьдае гIака бечIчIе.",
        "* * *",
        "ТIубачIел къоязде ккун, Къарунил мал ккуниги,",
        "Ахир дуе кьолеб жо цо кьогIаб лълъар хвелалъул.",
        "Къайсарил мулк кодобгин Кисрал тах мерхьаниги,",
        "Ахир босун унеб жо – анцIго натI мусруялъул.",
        "* * *",
        "Бичас тIамурабан тIаде щваралъе,",
        "ТIул-ракI суданиги, сабру кин кквелеб.",
        "ЛавхIалда къирараб къадар бугилан,",
        "Къварилъи щваниги, щукру кинаб жо.",
        "* * *",
        "Щибаб цо рухIалъе лахIтуги хобги,",
        "Ахир цохIолъидал - цояв тIокIлъуге.",
        "* * *",
        "Гъосол цIураб къвачIиниб гIарац-месед кин лъелеб,",
        "Хъублъи къватIибе чIехьон жанисан чуричIого.",
        "* * *",
        "ГIадан дулъго хьундаллъулеб,",
        "Хьвада-чIвади биччан тоге.",
        "* * *",
        "ГIагарал гьуин гьаре, – гьелъулъ буго дур икъбал,",
        "Эбел-эмен лъикI хьихье, бихьила рекIел канлъи.",
        "* * *",
        "Дунялалъул икъбалаз къвал бала гIумруялда,",
        "Дурго черх куцун хадуб, цойги ургъел рехун тун.",
        "* * *",
        "Тушманасдаса чанги черх заралияб нилъер,",
        "Жинде чи мутIигIлъани бетIериса рехулев.",
        "* * *",
        "Хал гьабуни загIиплъи, заман цIехон хIакъирлъи,",
        "ХIакъаб лъан даимлъани, даража кьун вохила.",
        "* * *",
        "Кванилгун иш лъикI гьабун, гьекъолеб жо дагь гьабе,",
        "Дунялалъул квешлъи тун, кинавго гьудул гьаве.",
        "Гьереси-рекIкI гIемерал гIалимзаби жалго те,",
        "Жидер лъай чухъикь ккурал",
        "чамгIалзаби рикIкIад ккве.",
        "* * *",
        "Черхалда гIетI цIиричIеб боцIи данде гьабуни,",
        "БацIал дуй хIадуралин хIарамаб рикъзи квине.",
        "* * *",
        "ХIал кьун щвараб буголъи – бищун бечедаб давла,",
        "ДорегIан къазе гьаре гьелда гIей гьабуларел.",
        "* * *",
        "Калам дагьлъи беццараб, рекIеда нур балеб жо,",
        "ГIемер кIалъай какараб, каранлъ пардав лъолеб жо.",
        "* * *",
        "Рес къотIуде ккаралъуб калам къокъго рекъараб,",
        "КъваригIун бицинеги роцен гьитIинаб босун.",
        "* * *",
        "АхIмакъасул харбиде, хал гьабуни тIекълъулев,",
        "БитIараб каламилан киназго бицаниги.",
        "* * *",
        "Жиндир гIелму щула ккун, гIамал бацIцIад цIунани,",
        "ГIорхъи бахун даража дуе щун камиллъила.",
        "* * *",
        "Жив тIаде восарав чи - инсанасе гьечIеб жо,",
        "ГьабичIони, къо бихьун, рикъзи кьезе бигьаго.",
        "* * *",
        "ГIамал чорокав гIалим гIop бахун довехун те,",
        "БоцIуе гIоло гIелму рагIад гьабун бахчарав.",
        "* * *",
        "Жидеда цIакъ разиял рачун дорегIан гьаре,",
        "Чорхол гIайиб халлъулеб халкъалъулгун бухьен те.",
        "* * *",
        "БоцIул бетIергьабазде балагьичIони лъияб,",
        "Лъай эхедегIан бугин, эзул хIисаб гьабуге.",
        "* * *",
        "ЧIумал ккун, гIанса босун, росабалъ жив гелгелев,",
        "ГодекIан къотIун унев, тIубарав чи гурев лъай.",
        "* * *",
        "Гьуинлъиги рокьиги халкъалъе берцин гьабе,",
        "Хасго эзда дандечIвай, хIал кIванагIан, лъикI гьабе.",
        "* * *",
        "Воре, жахIда рикIкIад те, гьелъ мун гьалаг гьавула,",
        "БахIарчилъи, хIалкIолъи, кIиябго къезабула.",
        "Жиндиего рецц гьаби чиясда рекъоларо,",
        "КигIан битIаралъеги рецци рекъараб гуро.",
        "* * *",
        "Кинасго бикъанщинаб жинца-жинца бецIула,",
        "Щивас гьабунщиналъе релълъун жаза гьабула.",
        "* * *",
        "Аллагьасул гIадатаз лагъасул хIал бихьула,",
        "Сурараб къварилъи щун заманаялъ кIвекIула.",
        "Цинги хадуб гIатIилъи тамашаго букIуна,",
        "РекIей рохел щварав чи, щукру гьабун гьардола.",
        "* * *",
        "Горил рагIал батулареб,",
        "РагIул ахир букIунареб.",
        "* * *",
        "Чан авараг, чан вали балагьазде тIамурал,",
        "Хадуб гIатIилъи гьабун, Бичас рохизарурал.",
        "Хадуб юсру камураб, гIycpy букIунаребин, (бигьалъи,",
        "захIмалъи)",
        "Къуръан-хIадис нугI бугин, сабру камилаб гьабе!",
        "* * *",
        "ГIелму-хIикматалъул хIалбихьаразе,",
        "ХIалхьараб рукъ буго дица гьабураб.",
        "Дирго ракI бахилаб борхалъиялда,",
        "Бараб кIалгIа буго кIварас къачIазе.",
        "* * *",
        "Гьереси-цIогь гIемерав, гIадамаца какулев,",
        "ГIумру авадан бугин, даруян кунеб загьру.",
        "* * *",
        "ТIекъав ритIухъ гьавизе, гьереси гьурмай гIоло,",
        "ГIазаналлагь Аллагьас, гьесий насибин жужахI.",
        "* * *",
        "БитIаралъе къимат кьей, къабулаб битIуда ккей,",
        "ТIекъаб бергьине вахчи, чиясул хIалихьалъи.",
        "* * *",
        "Гьерсихъанасе – жужахI, хIакъаб, тIаса ин гьечIеб,",
        "БитIараб бицунесул бадиб кьер иман буго.",
        "* * *",
        "Гьерсил рачел борчараб чухъа дуда бугони,",
        "Чараб борхьидегIанги гIадан аскIов къаларо.",
        "* * *",
        "ГIалимзаби рекъараб ункъо калима буго,",
        "Ункъабго ТIехьалдаса тIаса бищун кквейилан.",
        "Тавраталде балагьун бищана гьез гьелдаса,",
        "Хьул къотIарав талихIгьечI гIорцIарав вукIинилан.",
        "КIиабизе босана ГIисал Инжилалдаса,",
        "ГIадамаздаса тIурав хвасарлъун хутIилилан.",
        "Лъабабизеги ккуна Забуралда жаниса",
        "Жив вуцIун вукIарасе саламатлъи щвелилан.",
        "Ункъабизе хал гьабун, хираб Къуръаналдаса,",
        "Цоги рагIи босана магIна гIемерабилан.",
        "Аллагьасдалъун цIуни тIалаб гьабурав инсан,",
        "Жив витIараб нухалде тIовитIарав вугилан.",
        "* * *",
        "ГIакъилзабаз рицарал биценалгун кицаби,",
        "Квашухъе цIаличIого, ричIчIизе тIалаб гьабе!",
        "ГIарабалдаса росун, мустатIрифалде ваккун,",
        "Бицун кьураб таржама тоге, вацал, лъачIого.",
        "Къалам, дуца щуре щакъиялдехун…",
        "«ГIакълудал ралъад» фестиваль",
        "ДАССРалъ бана нусго сон, Инхоса ГIали-хIажияс – 175, МухIамад АхIмадовас – 65",
        "ДАССР гIуцIаралдаса 100 сон баялда, Инхоса ГIали-хIажи гьавун 175 сон баялда ва МухIамад АхIмадовасул 65 сон тIубаялда хурхун, Бакълъул районалда тIобитIана «ГIакълудал ралъад» абураб фестиваль. Гьеб байрам гIуцIана Гумбет районалъул нухмалъулев ХIажимурад МухIамадовасул бетIерлъиялда «Гумбет» медиагруппаялъ, Бакълъулазул гIолилазул, маданияталъул идарабаз. Фестивалалда Инхоса ГIали-хIажиясул цIаралда бугеб шапакъат кьуна Дагъистаналъул Хъвадарухъабазул гIуцIиялъул нухмалъулев, халкъияв шагIир МухIамад АхIмадовасе.",
        "Инхоса ГIали-хIажиясул пикрияб дунял",
        "Тадбирал байбихьана КIудияб ВатIанияб рагъда камурал рагъухъабазул памятникалда цере тIугьдул лъеялдалъун. Музеялда ва библиотекаялда гьабураб экскурсиялдаса хадуб фестивалалъул гIахьалчагIи ракIарана администациялъул дандеруссиназул залалда.",
        "Адабияталъул тадбир бачана «Гумбет» медиагруппаялъул бетIерав редактор, Россиялъул Хъвадарухъабазул гIуцIиялъул член ХIамзат ГIизудиновас. Гумбет районалъул нухмалъулев ХIажимурад МухIамадовасул цIаралдасан кIалъазе вахъана гьесул заместитель МухIамад Хъарагишиев.",
        "«ДАССР гIуцIаралдаса 100 сон тIубай нилъер тарихалда кIвар бугеб лъугьа-бахъин ккола. ДАССРалъ квербакъана Гитлерил аскарал щущахъ риххизаризе ва рагъул хадусел соназ бихьизабуна социалиябгун экономикияб цебетIей, рагьана больницаби, рана школал, заводал, ГЭСал. 1999 соналъул август-сентябралдаги дагъистанияз бахIарчиго нахъчIвана халкъазда гьоркьосел зулмучагIи.",
        "Дагъистаналъул тарихалда, адабияталда жаниб, мугIрузул улкаялъул рухIияб ирсалда хасаб бакI ккола Инхоса ГIали-хIажияс. Классик, магIарул адабияталъе кьучI лъурав чи, динияв гIалим, философ, шагIир, жамгIияв хIаракатчи Инхоса ГIали-хIажи ккола халкъалъул хазина. Вохарав вуго гьалбал хирияб нижер Бакълъул ракьалда къабул гьавизе Дагъистаналъул Хъвадарухъабазул гIуцIиялъул нухмалъулев, халкъияв шагIир, Бакълъулазул районалъул ХIурматияв гражданин МухIамад АхIмадов. МухIамад АхIмадовасул асаразе цIакъ кIудияб къимат кьуна Расул ХIамзатовас. Инхоса ГIали-хIажиясул асарал цIияб къагIидаялъ цIализе, гьесул асаразул кIвар гIадамазда бичIчIизабизе цIакъ хIаракат бахъана МухIамад АхIмадовас», – ан абуна МухIамад Хъарагишиевас.",
        "Инхоса ГIали-хIажиясул ва МухIамад АхIмадовасул асаразул бицана Дагъистаналъул Хъвадарухъабазул цолъиялъул магIарул адабияталъул секциялъул нухмалъулев, филологиял гIелмабазул доктор, профессор МухIамад МухIамадовас, табасараназул секциялъул нухмалъулей Сувайнат Кюребековалъ, «Лачен» журналъул нухмалъулей, «Дагъистан» ГТРКялъул хIалтIухъан ГIайшат Малачиевалъ, лезгиязул адабияталъул секциялъул нухмалъулев Владик Батмановас, халкъияй шагIир Сабигат МухIамадовалъ, Россиялъул Хъвадарухъабазул гIуцIиялъул член ГIали-хIажи МухIамадовас, Инхоса ГIали-хIажиясул цIаралда бугеб Гумбет районалъул библиотекаялъул нухмалъулесул заместитель Сиядат ГIабдулмутIалибовалъ ва цогидазги.",
        "«ЦIумазул азбука – аваразул мацI»",
        "Дагъистаналъул Хъвадарухъабазул гIуцIиялъул нухмалъулев, халкъияв шагIир, Бакълъулазул районалъул ХIурматияв гражданин МухIамад АхIмадовас ракIалде щвезабуна рахьдал мацI ва Дагъистаналъул маданият цIунизе кколеллъи.",
        "«Дагъистаналъул бечедаб ва къимат кIудияб тарих буго. Халкъалъ гьудуллъи кквезе ккола Дагъистаналъул классиказул асаразулгун, гьитIинго бижизабизе ккола лъималазулъ тIахьал цIалиялде рокьи. Дун вохарав вуго гьаб фестивалалда Бакълъулазул цIалдохъабаз рахьдал мацIалда кучIдул цIалиялдаса. Маданият ва рахьдал мацI халкъалъул рухIияб бечелъи ккола. Баркала загьир гьабула Гумбет районалъул нухмалъулезе, «ГIакълудал ралъад» фестиваль гIуцIаразе. Гьадинал тадбираз квербакъула рухIияб рахъ бацIцIалъизе ва бечелъизе, гIисинал гIелал куцазе», – ян абуна МухIамад АхIмадовас.",
        "ХIамзат ГIизудиновас цIалана Россиялъул Хъвадарухъабазул цолъиялъул член, Дагъистаналъул мустахIикъав мугIалим ГIиса Шарапудиновасул баркиялъул кагъат. МухIамад АхIмадовасе Бакълъулазул районалъул нухмалъулев ХIажимурад МухIамадовасул цIаралдасан Инхоса ГIали-хIажиясул цIаралда бугеб премия кьуна МухIамад Хъарагишиевас. Юбилярасе гьединго сайгъатал кьуна «Гумбет» басмаялъул вакилзабаз, районалъул гIолилазул ва маданияталъул идарабаз.",
        "Инхоса ГIали-хIажиясул ва МухIамад АхIмадовасул асарал цIалана Инхоса ГIали-хIажиясул цIаралда бугеб ТIад Инхо гьоркьохъеб школалалъул, Чалаби МухIамадовасул цIаралда бугеб МелъелтIа гьокьохъеб школалъул ва Сахрат МухIамадовасул цIаралда бугеб МелъелтIа аслияб школалъул цIалдохъабаз. Тадбир берцин гьабуна маданияталъул хIалтIухъабазул художествиял церерахъиназ, юбилеязда хурхун ЦБСалъ хIадур гьабуна тIахьазул выставка. Фестивалалъул гIахьалчагIазе кьуна, грамотаби, тIахьал ва цогидал сайгъатал.",
        "Къарумил наслу-тухум:",
        "ХинкIазда гIужал ралел,",
        "ГIатIада хIуччал хъвалел,",
        "ГIонкIкIодаса цIунизе",
        "Панкъида сабаб балел,",
        "Къараб квер рагьуларел,",
        "Пудалъ капек цIаларел,",
        "Цаби рикIизе гIучIги",
        "ГIадамазе кьоларел;",
        "Царгъида печать чIварал,",
        "Чвантида кIулал ралал,",
        "Жаниб хъат борлъаниги,",
        "КъватIиб жо баккуларел;",
        "БогIода нацI рекIарал,",
        "ГIарцуда кьаву чIварал,",
        "«Кьеян» гурони жеги",
        "«Маян» абизе лъачIел;",
        "Бугеб гьан-нахги бахчун,",
        "ЧIобогояб чед кунел,",
        "ЧIалда мохмохалги ран,",
        "ХинкIазде цIам хIурулел;",
        "ГIанкIуялъ босараб мугь",
        "МоцIица кIочонарел,",
        "Жаниб бачIараб кету",
        "РечIчIулаго хъамулел;",
        "ВачIарав гьоболасда",
        "Гьумер букIкIун кIалъалел,",
        "Гьес рекIун бачIараб чу",
        "КIалдиса бичIуларел;",
        "Гьан къотIулеб носоца",
        "Цадахъ кверги къотIулел,",
        "КъватIиб реххараб ракьа",
        "Хадур рортун босулел;",
        "РагьтIа гьвел хIапи чIвани,",
        "ХIанчIулеб хинкI бахчулел,",
        "ХIатIил гьаракь бахъани,",
        "Хъаба цIадай чIехьолел;",
        "Лолил къетIа рештIине",
        "Къадако биччаларел,",
        "Къадал магIIида чIчIараб",
        "Милъирщо бачахъулел!",
        "Вай, эбел, Шагьвалил вас",
        "Дие цIакъ вокьуларо,",
        "Кьурса гIодове рехе,",
        "Дун гьесие инаро.",
        "1916",
        "ХIурматияб жамагIат!",
        "Авар мацIалъул мугIалимзабазул цолъиялъул рахъалдасан рахъалдасан ракI-ракIалъ баркула нужеда Халкъазда гьоркьосеб рахьдал мацIалъул къо. Бищунго жакъа рохизе ккараб жо буго, нилъеда нилъер мацIалъул кIвар бичIчIизехъин букIин. Гуронани, гьавгощинав чи жакъа гьаниве вакIарилароан.",
        "Кинха нилъ ругел магIарулал? Кин бугеб магIарул мацI? Нилъер кIудияв шагIирасул цо кочIолъ буго:",
        "…Кин ругел нуж бихьинал?",
        "ЧIужу лъикIал лъикI руго,",
        "ЧIужу квешал квеш руго – ян.",
        "Гьединабго ахIвал-хIал буго нилъер магIарул мацIалъулги. ХIакимзаби, лъикIал, ай, мацIалъулги миллаталъулги бичIчIи бугел, ВатIан бокьулел чагIи ругони, лъикI буго, гьечIони – квеш буго.",
        "Гьеле гьеб хIужаялъ тIамуна дун гьадинаб пикруялде. ХIукуматалъул кьури гьечIеб политика гьеб букIарабани, киса-кибего квеш букIинаан. ХIукуматалъ нужее бокьани цIунеха нужерго мацIан, ихтияр нилъехъего кьун буго, нилъер гIемерисел хIакимзаби, лъие къваригIараб жо гьеб мацIилан, магIарул росабалъги рукIун лазаталда гIурус мацI бицунел руго. Россиялъул ва Дагъистаналъул Аслияб законалда хъван буго нилъер ихтияр бугила, нилъее бокьани, нилъерго мацI цIунизеги, лъазабизеги, лъималазда малъизеги, школазда киналго дарсал нилъерго мацIалда рачинегицин.",
        "Амма, гьаб дунялалда цохIо нилъерго мацIги лъазабун тIубалареблъиги бичIчIун, доб ЕГЭ кьечIони, росу тун къватIирехун рахъун пайда гьечIеблъиги бичIчIун, нилъеца кIвараб гьабулеб буго, лъидасаниги нахъе ккечIеб лъай-гIакълуялъул лъимал къватIире риччазе.",
        "Нилъерго мацIги кIочон тун гуроха. Нилъерго мацIги кIочани, миллатги билани, жив щив, киса вачIарав, ва киве унев чивалиги лъалеб гьечIони, кепкил мупагIат гьечIо гьесул лъаялъулги, лъарал мацIазулги. ГIакълу гьечIев чиясухъ лъай буго, чIвадарухъанасухъ ярагъ гIадаб жо. ГIакълу бугев чияс киданиги кIочене биччаларо жиндир умумузул мацIги, цIарги, тарихги, адабиятги, маданиятги. Гьеб гьесда цадахъ букIуна кидаго. Лъималазда гьеб бичIчIуларо, амма кIудияз малъун бугони, къваригIараб мехалъ нахърател гIадин батула. КIудияздаги гIакълу гьечIони щиб гьабилебилан бугоха суал.",
        "КигIан захIматаб суал цебе лъун бугониги, гьелъул жавабияв щивалиги лъалеб бугони, лъидаса хIасил тIалаб гьабилебалиги лъалеб бугони, гьеб суал рагIалде бахъинабизе бигьалъула.",
        "ГьабсагIат нилъер Дагъистаналъул миллатазул ва мацIазул къисмат кодосел чагIи руго бакIазул администрациялъул бутIрул (школазул учредителал хIисабалда), лъайкьеялъул отделазул нухмалъулел ва директорзаби. Гьезухъ буго кверщелги, гьезда тIад буго жавабчилъиги.",
        "Нилъее къваригIун буго школазда гьабсагIат бугеб даражаялданиги рахьдал мацIалъул дарсал цIунизе. ГьабсагIат росдал школазда 5 сагIат, шагьаразул школазда 3 сагIат кьун буго анкьие рахьдал мацIалъе ва адабияталъе. Росдал школайин абураб жоги хутIунго гьечIин абизе бегьула. Киналниги бацIцIадаб магIарулазул районаздаги школал шагьаразул школазда гIадин, тIоцебесеб классалдасаго гIурус мацIалда киналго дарсал кьолеб къагIидаялде рачун руго. МагIарул мацI буго цохIо предмет хIисабалда. Гьединги гьеб теларин лъугьаралги руго.",
        "Гьанже федералияб пачалихъияб стандарталда рекъон, цIалул план тIаса бищизеги ихтияр кьун буго лъайкьеялъул идарабазул (образовательные организации) директорзабазухъе. Рахьдал мацIалъул мугIалимзабазда абулеб буго, директорасул ихтияралда цIалул план бугони, нужер хьул лъезе бакI гьечIин, хIалтIи балагьейилан. Гьелдалъун лъугIанаха миллаталъул иш. ГIадада абулеб жо гуро гьеб. Рихьунха директорзабиги, гьезул рахьдал мацIалде бугеб бербалагьиги. Дида килщазда рикIкIине кIола нилъер мацIалъул тIалабги гьабулел, мугIалимзабазе шартIалги чIезарулел, жидеда кIванщинаб лъималазда авар мацI малъизеги гьабулел директорзаби.",
        "Бищунго бичIчIизе кIолареб жо буго, щай рахьдал мацIалде данде нилъго рагъулелали. Нилъерго букIунищ? МагIарулазул гIажаибаб хасият: нилъго нилъедаго данде рагъулел, нилъго тIад кIусараб гIаркьел хъухъалеб, нилъерабго рихун чияр бокьулеб…",
        "Умумуз малъизе кколин лъималазда рахьдал мацI, гьез малъейин тезеги бегьилаан. Гьезулги киназулго гьечIелъул гьеб щай къваригIунебали бичIчIизе гIураб гIакълу. Гьездаги бичIчIулеб гьечIелъул щай миллатги мацIги къваригIунебалиги, щай мацI цIунизе кколебалиги. Гьезулгунги гьабизе ккола кIудияб бичIчIикьеялъул хIалтIи.",
        "Гъоб ФГОСила, гьабила, добила жалги рицун, тIахьал лъималазда кодоса рахъиги, тIахьалго гьечIел дарсалги кьечIониги бегьилин, яризареян абизе кумекалъе ургъараб жо буго нилъер нухмалъулез. БукIинчIебани, ракI унтарал чагIи рукIаралани, доб Татарстаналда гIадин, республикаялъул БетIерги, депутаталги рахъинаан, жидер гьел гурони тIахьалги гьечIин, ФГОСилан хъвараздаги хъвачIездаги хисараб жоги гьечIин, цIиял тIахьал тIаде щвезегIан квер хъвагейин жидер тIахьаздайилан абизе. АбичIо. КIудияб баркала буго, рагIичIеб ххвел гьабун гьеб хабарги тарал бихьичIеб ххвел гьабун тIасан рачIунел кагъталги тарал районазул лъайкьеялъул нухмалъулезе ва директорзабазе. Гьединалги руго нилъер, дагьал ругониги.",
        "Амма, гIемерисез, доб Совет хIукуматалъул заманаялъ гIараб тIахьал гIадин, ракIарун ана тIахьал лъималазухъа (рухIун ратичIони, гьелъухъги баркала). Законалде данде кколел тIахьал гьечIолъи цIалдохъабазул гIайибищ, мугIалимзабазул гIайибищ? Щай гьезие тамихI гьабураб?",
        "Гьеб буго гьелъулги долъулги тIалабги ургъелги гьабизе тарал республикаялъул хIакимзабазул гIайиб. Щугоги анцIгоги соналдасан щиб къваригIине бугебали ва сундул ургъел жиндир заманалда гьабизе кколебали лъазе ккелароанищ гьезда. Гьанже прокуратураялъ Федералияб сияхIалда гьечIел тIахьал школазда тогеян абурабгойищ азда ракIалде щвараб тIахьал рахъизе кколеллъи?",
        "Рахьдал мацIазул тIахьал хутIизегIан, цойгидал предметазул тIахьал руго федералияб переченалде жанире аралги инчIелги анцI-анцI батIиял. Цоял нахъе росани дол хисизе цогиял кигIанги руго. Нилъер гьечIо цохIо гурони тIехь. Гьелги некIого басралъарал, цо-кIиго жо гурони классалда гьечIел. Гьелеха нилъер республикаялда данде рагъ гьабизе батараб бакI. Гьеле Закон хвезабун батараб бакI. Гьебги, классалъул журналалда рахьдал мацIалда хъвай-хъвагIай гьабигIанги кIудияб такъсир гьечIо нилъер республикаялда.",
        "ГIурус мацIалъул учитель вукIа, математикаялъул вукIа, фикизаялъул вукIа, авар мацIалъул вукIа, гьез цIалдохъабазе кьезе кколеб лъаялъул тIалабал цого руго. ТIаде ралагьизе рачIараз цого тIадегIанал хIасилалги руго тIалаб гьабулел. Рахьдал мацIалъул учителасухъ цойгидалъул бицинчIони, цIалул тIехьгицин гьечIо кодоб. Нужер бетIерчIахъаял тIадчагIи, хIасил тIалаб гьабизе ккани, кинал шартIал нужеца чIезарун ругел рахьдал мацIалъул мугIалимасе хIалтIизе? ХIасилаплги нилъер кигIанги лъикIал гуро. Школазе рейтингал рахинарулел чагIиги рахьдал мацIалъул мугIалимзаби, бакIал колел чагIиги гьел, бергьенлъабиги гьезухъ. ТIокIаб жо бицинчIони, нилъер руго Россиялдаго бищун лъикIав учитель конкурсалда бергьенлъи босарал лъабго магIарул мугIалим: Гулишат ГIабдусаламова, Сарат МухIумаева ва Зарият Базаева.",
        "Лъайкьеялъул процессалда жанив вуго кIиго аслияв чи– цIалдохъан ва мугIалим. Лъабабилеб аслияб шартI – цIалул тIехь. МугIалимасеги цIалдохъанасеги шартIал чIезаригIан кIудияб жавабияб хIалтIи я завучасул, я директорасул, я лъайкьеялъул начальникасул, я министрасул гьечIо. Гьел руго цIалдохъанасулги, мугIалимасулги хIалтIуе кумекчагIи. Бугищха кумек?",
        "Нилъер гIадинаб гIемерал миллатал ракIарараб республикаялда лъайкьеялъул Министерствоялда жаниб Методикияб центр букIине кколаан, добайин абуни цониги рахьдал мацIазда ракI унтарав чицин гьечIо.",
        "ГьабсагIат кинаб хIалтIуде хIаким тIамулев вугониги бищун цебе букIине ккола ВатIан бокьулев чи вугищ гьечIищ суал. Гьединав чияс киданиги жиндирго халкъ бакIарараб бакIалда чияр мацI бицунаро, киданиги жиндир миллаталъе ва ВатIаналъе зарал кколеб хIукмуги гьабуларо.",
        "БачIунеб сентябралъ нилъер школазда рахьдал мацIазул бугеб ахIвал-хIалалъухъ ралагьун бичIчIила нилъеда кинаб районалда, шагьаралда, росулъ гьел патриотал ругелали.",
        "Дир суал буго магIарул миллаталъул вакилзабазул дандеруссиналъе. Гьале нилъеда цере руго хIакимзаби лъай кьеялъул отделазул нухмалъулел, районазул, шагьаразул бутIрул. Учредителал хIисабалда гьезухъ руго школазул ихтиярал. Щиб гьабизе кIолеб гьаб жамагIаталда гьез буюрухъ кьунани рахьдал мацIазул дарсал дагьлъизаризе, хIата тIагIинаризегицин? Щиб гьабизе кIолеб директорзабаз цIалул планалдаса авар мацI нахъе рехани? (Гьезни гьеб педсоветалъулги, эбел-инсул комитеталъулги хIукмабиги кьочIое росун гурони гьабизе бегьуларо. Гьелги цIакъ хIакимзабазул кIалдире ралагьарал чагIи рукIуна). Нилъер цохIо хьул буго гьезул ВатIаналде бугеб рокьиялде ва бичIчIиялде ва Дагъистаналъул лъайкьеялъул хIакъалъулъ Законалда бугеб, рахьдал мацIалъул ва адабияталъул дарсал чара гьечIого кьезе кколезда гъорлъе унилан хъвараб статьяялде.",
        "Бищунго авар мацIалъул къисматалда ракI унтараб лахIзаталда нилъер Сарат МухIумаевалъ хъвана:",
        "Расул, доб таманча гьанже дихъе кье!,",
        "Кьурда тIаде яхун кьвагьизе дица - йилан.",
        "ТалихI кьеял магIарулал, бахъизабуге руччабазда ярагъ къватIибе!",
        "Баркала.",
        "Бакълъулазул басма – бакълъузазул тарих. «Гумбет» басмаялъ 65 сон тIубаялде",
        "РагIаби – къолдаби, рагIаби – хучдул…",
        "Бакълъулазул ракьалъул нухмалъулез журналистазе баркала кьуна",
        "2017 соналъул 13 январалда Гумбет районалда тIоритIана Россиялъул печаталъул къоялда бан тадбирал. «Гумбет» информациялъул отделалде ва щибаб анкьалъ бахъулеб «Гумбет» газеталъул редакциялде рачIана «Гумбет район» муниципалияб районалъул бетIерасул ишал тIуразарулев ГIабдулахIажи ГIабдулкъадиров, гьесул заместителал Малик Маликов, АхIмад Сулайманов.",
        "Россиялъул печаталъул къо журналистаздаги баркун, киназего хIалтIулъ бергьенлъабиги, сахлъиги, рохелги гьарун, «Гумбет район» муниципалияб районалъул бетIерасул ишал тIуразарулев ГIабдулахIажи ГIабдулкъадировас абуна жамгIияталъул гIумруялъулъ халкъияб информациялъул алатаз кIвар бугеб бакI кколилан.",
        "«Дагъистаналда кидаго къимат гьабула хIакъикъияб рагIул. МагIаруласул рагIул ритIухълъиялъул хIакъалъулъ гIемерал биценал руго, Кавказалъул цIех - рех гьабулез тIадчIей гьабула гьелда. ГьабсагIатги журналистасул хIалтIуда бараб гIемераб иш буго, рагIи хIалтIизабизе рес буго лъикIлъиялъеги квешлъиялъеги. Ургъун, борцун-къотIун, ритIухъаб къагIидаялда хъваялде кIвар кьун хIалтIулел руго районалъул журналистал. Гумбет районалъул халкъиял информациялъул алатазул нухмалъулевлъун ХIамзат ГIизудинов вачIаралдаса районалъул информациялъул политика цIигьабуна, бугеб хIалалъ, хехго лъугьа-бахъинал къватIире кьола. ГIадамаз лъикIаб къимат кьолеб буго «Гумбет» газеталда рахъарал материалазе. Районалъул хIакъалъулъ гIемер информация букIуна кIиго сайталда ва машгьурал социалиял гьиназда. Районалъул СМИяз кIудияб хIалтIи гьабулеб буго экстремизмалъул, терроризмалъул идеологиялда данде рагъ баялъе. Районалъул сайтал цIигьарула ва республикаялда лъикIазда гьоркьор рехсола», - ян абуна ГIабдулахIажи ГIабдулкъадировас.",
        "Россиялъул печаталъул къо баркун кIалъай гьабуна районалъул администрациялъул бетIерасул заместитель АхIмад Сулаймановасги.",
        "«Гумбет» информациялъул отделалъул нухмалъулев, Россиялъул Хъвадарухъабазул союзалъул член ХIамзат ГIизудиновас журналистазул хIажалъабазде кIвар кьуралъухъ баркала загьир гьабуна районалъул нухмалъулезе ва бицана Россиялъул печаталъул къоялъул байрам кIодо гьабиялъул тарихалъул хIакъалъулъ, хIасилал гьаруна 2016 соналъ СМИяз бахъараб хIаракатчилъиялъул.",
        "Сайтазда ва социалиял гьиназда бакълъулазул районалъул хIакъалъулъ информация лъеялъулъ лъураб кIудияб бутIаялъе гIоло районалъул нухмалъулесул рахъалдасан баркалаялъулал кагътал щвана «Гумбет» газеталъул бетIерав редактор ХIамзат ГIизудиновасе , районалъул администрациялъул аппараталъул нухмалъулесул заместитель ГIабдурахIман Дайтмирзаевасе ва администрациялъул бетIерав специалист МухIамадхIабиб МухIамадовасе.",
        "2013 соналдаса информациялъулаб «Гумбет» отделалъ чIезабун буго журналистазе кьолеб Инхоса ГIали-хIажиясул цIаралда бугеб щибаб сонилаб премия. Отделалъул нухмалъулев ХIамзат ГIизудиновас, 2016 соналъул хIасилазда рекъон, гьеб премия кьуна «Гумбет» газеталъул жавабияй секретарь Къурмагъиз ХIадисовалъе («ТIадегIанаб махщалие, хIалтIуде жавабчилъиялда балагьиялъе гIоло» номинациялда), фотомухбир  Гебек Гебековасе («Дизайналъулаб махщалие, суратал рахъиялъулъ лъураб кIудияб бутIаялъе ва Гумбет районалъул цебетIей загьир гьабиялъулъ жигараб гIахьаллъиялъе гIоло» номинациялда) ва дизайнер ГIабдулхIамид ГIабдулкъадировасе («ХIалтIудехун ракIбацIцIадаб бербалагьиялъе, лъикIаб махщалие гIоло» номинациялда).",
        "ХадурагIи",
        "Дагъистаналъул халкъияв шагIир ГIабасил МухIамадил руго гьадинал мухъал: «РагIаби – магIаби, рагIаби – кучIдул, РагIаби – къолдаби, рагIаби – хучдул», - абун. «РагIуцаги чIвала чIегIерав тушман», - абун хъвана ГIумар-хIажи Шахтамановас. «Дуниял цIунулеб рагIи» балагьулев вукIана Расул ХIамзатов. Гьесул «ХъахIал къункъраби» лъугьана гьединаб инсаният инсанлъиялде ахIулеб рагIилъун. Тавпикъ кьеги нилъее киназего рагIи абизе, рагIи кьезе ва рагIи кквезе. Информациялъул «Гумбет» идараялъул ва «Гумбет» басмаялъул хIалтIухъабаз хадубккунги хIаракат бахъизе буго бакълъулазул рагIи республикаялда, улкаялда ва дунялалда рагIизабизе. Нижер макъалаби цIалулел басмаялъул гьудулзабаздеги хитIаб гьабулеб буго нужерго суалал редакциялдасанги рорхеян, нижехъе хъвадареян, нилъер гIумру жеги лъикIлъизабиялъе цадахъ, гъеж гурун, хIалтIи гьабуни, мекъи ккеларилан.",
        "Цояб кабинеталдаса цояб кабинеталъуре рилълъун, цояб школалдаса цояб школалде рилълъун, библиотекаялде ун, институтазде щун, борхатаб гIадаб бакI балагьун, гохI-щобалде рахун, валлагь холеб бугоха нилъер мацI, тIагIине рес бугоха, цIунизе кколаха, рачIа цIунизе, рахъа цIунизе, - илан кигIан цIакъ нилъ ахIданиги жо кколареблъи нилъеда бичIчIана. АхIиялъ гьабулеб жо букIунеб гьечIо, гурун гъуждулгун цадахъ рахъун хIалтIичони ва жив-жив чияс цо-цо гьитIинабниги жавабчилъи жиндаго тIаде босичIони.",
        "Щибха гьабилеб?",
        "Гьеб щибха гьабилебилан абураб суалалда цебе бачIуна, щай нилъее эб хIалалъ цIунун магIарул мацIилан абураб суалги. Гьеб суалалъе жаваб дицаги ва дидасаги анцIго нухалъ гIакъилазги чанцIулго хъвана, ва гьел гохIал-щобаздасан чIалгIинегIан бицана. Кидаго цого жо бицунел рукIунин алилан нужеца абичIого букIине, дица гьаб нухалъ гьеб гьоркьоб биччала.",
        "Щибха гьабилеб?",
        "Цин кинаб ахIвал-хIал шагьараздаги, гIатIиракьалдаги, мугIрузул районаздаги авар мацIалъул бугебали бихьизе къватIире рахъине ккеларищ? Бихьаралда гурони, бицаралда нилъги божуларелъул, бихьичIого лъолеб жо диагнозги букIунарелъул…",
        "Гьаб ахираб кIиго анкьалда жаниб дун щвана кIиго мугIрузул районалде авар мацIалъул ахIуца йосун.",
        "Балъхъадерил фестиваль",
        "2I апрелалда Авар мацIалъул фестиваль тIобитIулел ругила жалилан Болъихъан бачIараб хабаралъ гьенире щвана: лъай кьеялъул министерствоялъул рахьдал мацIазе квербакъулей Раисат МухIамадрасуловна, МахIачхъалаялъул 39 лицеялъул авар мацIалъул учитель ПатIимат ИсмагIиловна, Тахо-Годил цIаралда бугеб институталъул гIелмияй хIалтIухъан Разият ХIамзатовна, лъай кьей цебетIезабиялъул институталъул хIалтIухъан Залиха Идрисовна ва «ХIакъикъат» казияталъул кIиго мухбир Шамай Хъазанбиева ва Кавсарат Сулейманова. Дунгиха.",
        "Балъхъадерица районалда ругелщинал школалги гIахьаллъизарун лъикIаб программа хIадурун бугоан. Цин рагьарал дарсал рихьизаруна Муни школалъул авар мацIалъул учитель ХIажиева Сапиятица, Кьохъ школалъул авар мацIалъул учитель, АнсалтIа школалъул авар мацIалъул учитель ХIайдарбегова ХIайнатица ва Кьохъ школалъул авар мацIалъул учитель ГIабдулмажидова Бахумеседоца. Гьенибго, цохIо «ХIакъикъат» газета гурони кодоб гьечIониги, тIадегIанаб даражаялда авар мацIалъулги адабияталъулги жуба-гъубараб даср кьун бажаруленблъи бихьизабуна Сулейманова Кавсаратицаги.",
        "Гьелдаса хадуб Болъихъ 2 школалъул азбарги цIакъ чIухIизабун къачIан, багIараб къатIипа тIад тIамураб столалда нахъа гьалбалги чIезарун, Болъихъ районалъул батIи-батIиял школазул лъималаз бихьизабуна кутакалда рекIее асар гьабулеб церерахъин. Кьурдана, кIечI ахIана, кицаби тIамуна, гIадатал рихьизаруна, гIандисез буртинацин бугIана… Гьел лъималаз бицунеб берцинаб магIарул мацIалъги, бацIадаб мугIрул гьаваялъги, гьабураб адаб-хIурматалъги хIайранлъун нижги рукIана.",
        "Гьелдаса хадуб Авар мацIалъул учительзабазул цолъиялъ тIобитIана данделъи. Цере чIарал масъалаби, ракIалда ругел мурадал, мурадалде щвезе нухда ратизе бегьулел квал-квалал, цоцазе гьабун бажарулеб кумек… Гьел гурел цойгидалги авар мацIалъул ругел щинал унтабазулги, гьабилеб дарманалъулги бицунеб кутакалда пайдаяб данделъи букIана гьениб.",
        "ЦIумаде сапар",
        "Гьениса руссун анкь иналде, ГIалибег Тахо-Годил цIаралда бугеб гIелмияб институталъ, чара гьечIого мун ЦIумада районалда цIи-цIиял (инновационныял) технологиялги хIалтIизарун авар адабияталъул дарсал кин кьолел ругел, кьолелго ругищали хал гьабизе инчIого рес гьечIиланги абун, яхъана къватIие. Цо речIчIаралъ кIиго чIвалеб гIадатги бугелъул дир, добго Авар мацIалъул учительзабазул цолъиялъул данделъиги букIине ккеларищха, Агъвалие щвезегIан ине йигей пирсидателалъул.",
        "ЦIумада районалъул координатор Шагьрурамазан Насрудиновичас Авар мацIалъул учительзабазул цолъиялъулги бицун, гьелъул персидатель ячIиней йигиланги абун, рохун ратана гьел. Лъай кьеялъул управлениялъул кIалгIаялда жанир данделъул ругоан гьелъул нухмалъулев Муса АхIмадовичги, киналго учительзабиги, директоралги.",
        "Божулелцин рукIинчIила. Ахираб анцIила щуго, къогогIан соналда жаниб авар мацIги, гьеб кьолев учительги цIехон цониги чи ваккичIила жедер мухъалде. РухI кьун, хIал кьун авар мацI лъималазда малъулел учительзаби гIемер ругила жедер, амма гьеб лъиениги къваригIун гьечIила, лъицаниги тIалаб гьабуларила. ХIасил-калам, я баркала гурила, я кири гурила.",
        "ГIемерал гIарзал ратана учительзабазул. Жиб-жиб росулъ жедерго рахьдал мацI бугеб районалда гIузраби гьечIого авар мацI букIинищ? Амма, тIадругезул кIварги кумекги гьечIолъиялъул бугила бищунго кIудияб зарал жедее. Авар мацIалъул дарсазде кIвар кьоларила, лъидаго гьикъичIого кIиабилеб цIалул планалде анила чанго школа, тIасан буюрухъ бугиланги абун, авар мацIалъул учительзабазе харжалде тIаде бачIунеб I5 процентги щоларила, гъира базабизе кьолел кепкалги цIакъ мукъсанал жал рукIунила. Авар мацIалъул кIвар нухмалъулезда гуребги, улбуздаги бичIчIулеб гьечIила. Гьезда гьикъани 90 процент эбел-инсуцаги авар мацI къваригIун гьечIилан абизе бугила… (гьабни божизе захIматаб жо буго).",
        "ЦIумада районалъул лъайкьеялъул нухмалъулев Муса АхIмадовичас, гьеб I5 процентги нужер харжалда гъорлъе унилан абуна. Гьелдаги щивниги божичIо. КIиабилеб цIалул планги нужеца тIаса бищанилан абидал, гIажаибго цоцахъ ралагьана учительзаби, гьикъизего гьикъичIеб жо кин тIаса бищулебилан абураб гIадин… Пачалихъияб мацIалде кIварги кьезе кколила, гьелда журналалги цIезе кколила, гьеб пачалихъияб мацIги нилъер гIурус мацI бугилан кьварун лъазабуна Муса АхIмадовичас. Авар мацIги пачалихъияб мацI бугилан абураб дир рагIиги гIадахъго босичIо.",
        "Бугеб хIалалъ бицани, рохизе жо дагьаб буго. Лъабго сон баралги лъималаз къотIнор расандулелъул бицунеб буго гIурус мацI. Авар мацI цIакъ къанагIат гурони дида гьениб рагIичIо. Я жедерго рахьдал мацI, я гIурус мацI бицунеб буго цIумадисез. Амма щив миллаталъул чийилан гьикъани цIакъ кьварун «аварец» - иланги абулеб буго. Валлагь ватилаха авар мацI лъаларев чи «аварецищ» вукIунев, мун гIурусав вугилан абуни, кутакалда квешги букIунеб буго. Жив магIарулав гурин багу-чIамалав вугиланги абулеб рагIула цо-цояз. Дун гIурусавги гурин, гIурус мацI лъазабиларинги щайдайха чIоларев, эдигIан бахIарчияв чи.",
        "Агъвали школалда дун йикIана Зиявудинова ПатIиматица ва Сажидова Зульфияца кьолел авар мацIалъул дарсазда. КучIдул рикIкIинеги, цIализеги, учителас гьикъараб суалалъе жаваб кьезеги гIедерал лъимал ругоан гьенир. МагIарул мацIалъ маргьу бицун бажарулищилан дица кьураб суалалда данде гIажаибго берцинго гьимана лъимал, цоцазда гаргадилелги дида гьел рагIичIо.",
        "Журнал кинаб мацIалда цIелебилан абураб суалги гьаниб рехсон тIаса бихьулеб суал гуро. Гьелъул хIакъалъулъ нилъеца батIаго хъвала макъала. Гъажаибаб суал буго. Дол цIи-цIиял технологиязул отчет институталъе кьела, чIамучI гьабичIого.",
        "Рокьукъаб цIалул план",
        "Гьаб бакIалда бицинин щиб жо кколеб доб нилъее гIадалъ чIвазе магIгIанги бокьулареб кIиабилеб цIалул планали.",
        "КIиабилеб цIалул план ккола, авар мацIалъул дарсалги кIиго нухалъ дагьлъизарун, гьел сагIталги гIурус, ингилис мацIазе кьун, ЕГЭйилан абураб гIоралъ унаго, жиндир миллатги, мацIги, тарихги, адабиятги, маданиятги, гьелдаго цадахъ яхI-намусги билараз школазда билъинабулеб политика. Гьеб ккола тарбияги гьечIел, гIакълуги щвечIел, амма ЕГЭ кьун бажарулеб лъай ботIронибе бугIарал гIинккунбачал нилъер лъималазул лъугьинарулеб цIалул план. Гьеб планалде школа, живго лъикIав лъугьун, бачине, я лъай кьеялъул управлениялъул нухмалъулесул, я школалъул директорасул, хIатта министирасулцин гьечIо ихтияр. Гьеб буго эбел-инсул комитеталъул ва школалъул педсоветалъул хIукму бугони гьабизе бегьулеб жо. Гьеб хIукму къотIизе кканани, учительзабаздаги эбел-инсудаги бицине ккола гьелъул лъикIалги квешалги рахъал ва цIехезе ккола щибдай, гьудулзаби, нилъеца гьабун лъикIилан. ЦIехезеги цIехон нужеца гьеб планалда гъоркь гъулбасун батани…",
        "Аллагьас цIунагиха нилъги, нилъер лъималги.",
        "P.S. КIиабилеб цIалул планалде Болъихъ районалъул цониги школа ун гьечIо. ЦIумада районалъул 9 школа хIалтIулеб буго кIиабилеб планалда рекъон, I4 школа хIалтIулеб буго тIоцебесеб планалда рекъон.",
        "Педагогикиял гIелмабазул кандидат,",
        "Тахо-Годил цIаралда бугеб гIелмияб",
        "институталъул гIелмияй хIалтIухъан,",
        "авар мацIалъул ва адабияталъул учительзабазул",
        "Ассоциациялъул пирсидатель",
        "Баху МухIидинова",
        "29.04.I6.",
        "«КIола кIудияб мина базе, гьениб жаниб рахIат ва хIалхьи босизе кIоларо.",
        "КIола дунялалда лъикIаб бусен – къайи босизе, макьу босизе кIоларо.",
        "ГIарцуда кIола дунялалда бугеб щинаб библиотека босизе , гIакълу кIоларо.",
        "Бокьарай чIужугIадан йосизе, рокьи кIоларо.",
        "Бокьараб дару босизе кIола, сахлъи кIоларо.",
        "БокьанагIан лагъзал росизе кIола, амма гьезул дудехун адаб – кIоларо.",
        "Бокьараб квен босизе кIола, аппетит босизе кIоларо.",
        "Бокьарав судияв восизе кIола, ритIухълъи – кIоларо.",
        "Бокьараб музикалияб алат босила дуца, макъан босизе кIоларо.",
        "ХIасил – калам дунял кIийиде бикьизе бегьулеб буго – бичун босизе кIолелдеги, кIоларелдеги.",
        "Инсанасул кIодолъиги нилъеца борцине бегьула гьесухъ бугеб бичун босизе бегьулареб щинаб жоялъухъ балагьун, инсанасул адабги нилъеца гьедин гьабула. Бичун босизе бегьулареб щинаб жоялде гъорлъе гIарац лъугьунеб гьечIони лъиениги щибниги къварилъи букIунаро. Амма гIарац лъугьани макъан бичун босизе, адаб бичун босизе, талихI бичун босизе, кIолареб щинаб жо гьабизе, гьелъ рачуна нилъ балагьазукье. Амма кигIан лъица щиб бицаниги нилъее гIарац бокьула. Гьеб гIарцуда аскIоб гIакълуги бугони гьеб дагьабги цIакъ бокьула».",
        "Гъазимух1амад Гъалбац1ов",
        "Маг1арулазе маг1арулаллъун жалго рук1ин к1вар бугеб жо бугебдай? «Дун маг1арулав вуго» - йилан абураб жоялда жаниб кинаб бук1аниги маг1на лъолебдай маг1арулаз? Маг1арулав ватич1ого, татарав, узбекав, маврикияв ватун вук1аравани хисизе жо бук1анадай?",
        "Бук1ун батуларо. Гьеч1о гьабсаг1ат, маг1арулав цойгидал миллатаздаса ват1а-вахъизе лъалеб, цебе умумул ч1ух1улел рук1араб я бах1арчилъи, я рук1а-ракъин, я хасият-г1амал, я рет1а-къай, я мац1.",
        "Унго-унгояв маг1аруласул бук1ине ккола миллаталде рокьи ва гьелдаса ч1ух1и. Бугищха нилъер гьеб? Гьеч1о. Гьеч1еблъиги нилъеда бихьула цо кинав вук1аниги маг1аруласул рахъ ккун, рищиязда г1ахьаллъизе къват1ире рахъине ккани. Гьенире унаго нухда, чанго маг1аруласда рак1алде ккола, «щай дун досул рахъ ккун, дов ц1акъав вук1иналъе нуг1лъи гьабизе ине кколев? Дунго вуго гурищ дун досдасаги ц1акъав» - илан. Гьеб бак1алда гьес нух хисула ва досда хадур инел рук1аразул цо бут1а т1езабун жиндирго рахъалде ц1ала… Цо гуревлъидал гьединав маг1арулав вук1унев. Гьедин рак1алде ккезе бегьула чанго маг1аруласда. Гьединлъидал рикь-рикьун маг1арулалги дагьлъула, дагьабго бук1араб дандиязул миллатги, цолъиялъ, г1емерлъун батула, гьезул вакилги вергьуна. Г1абдалзаби г1адин маг1арулалги хут1ула.",
        "Маг1арулав ч1ух1ула живго жиндасаго ва гьелъ гьесул бет1ер сверизабула. Гьеб буго нилъер г1амал. Гьабизе к1олеб жоги гьеч1о. К1везеги бегьилаан, цойгидазул г1акълуялъухъ г1енеккулеб г1амалниги бук1арабани маг1арулазул чорхолъ. Гьеч1елъул гьебги. Г!акълу малъулел чаг1иги т1убанго данде кколаро маг1арулазе. Киназдасаго ц1одорал чаг1азда г1акълу малъиги г1антлъи бук1инарищха.",
        "Гьедиг1ан ц1одорал, ч1ух1арал, жидедасаго ц1акъал чаг1и дунялалдаго гьеч1иланги рак1алде ккун хьвадулел маг1арулал, г1иссинккун кьолел гъурщазги, сих1ираб политикаялъги гъоркье рехана г1урусаз. Дагь-дагьккун, г1арацго щибжояли лъалареб бук1араб маг1арул халкъ, г1арцуде ругьунлъана, харжила, пенсияйила, инвалидностилан т1аде чваххулеб жо камич1о. Щвана. Щварабг1ан бокьана. Бокьанаг1ан щвана. Нагагь щвеч1ого хут1ани, х1ехьезе к1оларого лъугьана. Дагь-дагьккун г1арцухъ бичана тарих, маданият, адабият, мац1, ях1-намус, г1адат-г1амал... Миллатго бичана. Учузго. Г1арцуда аск1об г1акълу х1алт1ич1о. Г1уруслъана. Хут1ана цох1о щибниги гъоркь, т1ад, жаниб гьеч1еб гьодораб, т1адагьаб ц1ар. Мун щивилан гьикъани, кутакаб пахрулъиялда, бац1ц1адаб маг1арул мац1алъ «аварец» - илан абула. Маг1арулалъ к1алъайилан абуни, «не знаю я» - иланги т1аде жубала. Гьеле нилъ рортарал к1к1алал гъварилъи.",
        "Берцинго, жидерго рорхатал муг1рузда рук1арал маг1арулал, гьанже руго к1к1алал т1иналда, т1ад къоноги ч1ван. Гьенир рук1аниги, расги жо лъугьинч1еб г1адин, дагьабги гъваридаб к1к1алахъе нух балагьулел руго, дагьабги г1емераб г1арац доба бати мурадалда. Я миллат къвариг1ун гьеч1о, я мац1 къвариг1ун гьеч1о, я гьелда хурхараб щибго къвариг1ун гьеч1о. Эбел-инсул ц1арцин к1очене х1адурал руго, гьелъухъ щолеб жо бугони.",
        "Киг1ан кутакалилан нилъедаго кканиги, гьеч1о нилъ гьедиг1ан кутакал чаг1и. Тамахал чаг1и руго. «Гьадаб г1ор бахарабго къвариг1унареб жо буго нужер гьеб маг1арул мац1, г1урус лъазабе, ингилис лъазабе, гьел мац1азе бот1рода жаниб бак1 бук1ине, рахьдал мац1ал малъуге лъималазда» - йилан абуни, гьедин гьабизеги гьабула. Г1емераб жо лъазабунаг1ан лъик1 х1алт1улеб жо бет1ер бук1унеблъицин лъаларо нилъеда. Бица-бицаралда божула. Г1урусал рач1инег1ан бец1ал, щибго жо лъаларел чаг1и рук1анин маг1арулалин абураб жоялдаги божула. Дол нилъер т1аг1инарурал аза-азар г1алимзаби американал рук1ун ратила. Жеги нахъе ц1унун ругел дозул бечедал библиотекаби, жалго жедедасаго рижун ратила.",
        "Маг1арул росабалъ эбел-эмен гаргадулел руго лъималазда г1урус мац1алъ. «Щай, вац, мун лъималазда г1урус мац1алъ к1алъалев» - илан гьикъани - г1урус лъазейилаха. Гьукъаниги лъач1ого хут1уларо гьанже г1урус мац1. Гьебг1ан г1емераб жо щибниги гьеч1о нилъеда сверу-хъверун. Г1урус мац1алъул лъеца росун инел руго нилъ. Цо-цоязул гъоркьа х1ат1алцин рихьулел гьеч1о.",
        "Гьеб ах1вал-х1алалдаги, г1урус мац1 халкъалда лъазейилан ц1иял программабиги г1уц1ц1ун, 50 миллион Россиялдаса ах1арал г1урус учительзабазе кьезейила, 7, 5 миллион цойгидал тадбиразе кьезейилан бихьизабун буго Лъай-кьеялъул министерствоялъул сайталда. Квеш бук1инч1ого бук1ине батилаха, рахьдал мац1алги лъазаризе кколилан, г1емерал тадбираздасан г1уц1ц1араб программаги буго гьениб, цо беццаб капек г1арацги гьеч1о бихьизабун. Гьеле х1укуматалъулги миллатазде ва мац1азде бугеб бербалагьи. Жалго жидеего къвариг1унарел миллатал х1укуматалъе щай?",
        "Кутакалилан нилъедагоги кколел, вахьнаби руго нилъ. Нилъ вахьнаби рук1ин цойгидаздаги бихьулеб буго.",
        "Цойги мисал: рахьдал мац1 лъаялде к1вар кьеялъул мурадалда, 9 класс лъуг1игун ц1алдохъабаз экзамен кьезе кколин лъазабуна эбел-инсуда. Рохаралищха гьел? Рохич1о. Гьез, рекерун, мац1 лъималазда лъач1ого бук1ине нухал ралагьана. Сентябрь т1аде щвейгун, гьел рекерана, лъимал г1урус мац1алда кьолеб «Дагестанская литератураялъул» дарсазде рит1ейилан г1арзаби хъвазе. Гьел дарсалги руго Дагъистанги рихарал, дагъистаналъул миллаталги рихарал, гьезда, киг1ан к1ваниги хехго, мац1 к1очон тей мурадги бугел чаг1аз ургъарал дарсал. Гуронани, дагъистаналда вугев чиясда, кинаб лъанги, дагъистаналъул миллатазул мац1 лъазе кколилан, теч1ого, щибизе ургъараб жо г1урус мац1алда кьолеб дагъистаналъул адабият. Лъараб жоялъул зарал бук1инилан х1инкъун ратилаха. Гьеле нилъер г1акълу.",
        "Цодагьабниги ях1алъул асар бугев чиясда квеш бук1инеб х1алалъ хъванин кколаха дица гьаб. Щай? Щайгурогоха, халкъалда гьоркьор рук1уна, гьеб бечелъиялъги, г1арцуцаги, хъант1иялъги, рецц-бакъалъги жидеде асар гьабич1ел, роц1ц1араб бет1ералъул цо-цог1аги миллаталъул вакилзаби. Гьел рук1уна ах1и балел, «Лееее, маг1арулал, дунялалда бук1уна бичун босулебги босуларебгиииии! Гьеб бичун босулелда хадур рекерахъдилаго, бичун босун бажарулареб т1аг1ине тогеееее!» - илан. «Ц1уне нилъерго миллат, ц1уне мац1» - илан ах1делел рук1уна гьел чаг1и. «Абг1аги щибизе къвариг1араб жо? Г1урусалъ бицани бич1ч1уларогойищ бугеб» - илан, г1инцин т1амуларо маг1арулаз. Ц1акъ бокьилаан пикру гьабуни, бицунелъухъ г1енеккани, лъалез малъараб гьабуни. Гьаб раг1изе кколел чаг1аз я казият ц1алуларо, я г1акълу щвезе бегьулел тадбиразде рач1унаро, рихьизецин рихьуларо. Г1емерисел гьединал руго.",
        "Дица г1амм гьабун бицаниги, маг1арулазда гъорлъ миллаталъул багьаял маг1арулал рук1инги лъаларев чияс казият ц1алулеб батиларин ккола. Лъидасаго г1емераб буго нилъер миллаталдаса ч1ух1изе г1илла. Амма….",
        "Рак1 унтун буго.",
        "Баху Мух1идинова,",
        "педагогикиял г1елмабазул кандидат",
        "9.09.16.",
        "ЦеберагIи",
        "Ахираб заманалда гIалимзабаз цIакъго кIудияб кIвар кьолеб буго нилъер рухIияб бечелъиялъул цIех-рех гьабиялде. Хасго хIаракат бахъулеб буго Дагъистаналъул тарихалда, гIадатазда, умумузул гIумру-яшавалда хурхарал, квералъ хъван гьез нахъе тарал хъвай-хъвагIаязул цIех-рех гьабизе. Гьелдаго цадахъ тIадчIун бицунеб буго имамзабазулги Кавказалъул рагъазул тарихиял хIужабазулги. Гьеб бицине рекъарабги мустахIикъабги буго, щайгурелъул Кавказалъул халкъазда бихьана гIемераб гIакъубаги, ракъиги, къварилъиги. Гьединго бицунеб буго Кавказалъул рагъазда цебесеб ва хадусеб заманаялъул хIакъалъулъги. Амма къанагIат гурони рехсолеб гьечIо нилъер цIакъго цебесеб тарих. Хасго мукъсанал баянал руго бусурман дин тIибитIизегIан Дагъистаналдаги магIаруллъиялдаги букIараб ахIвал-хIалалъулги гьеб заманалъул гIадамазул гIумру-яшавалъулги хIакъалъулъ.",
        "Нилъеда лъала, хIуригат бахъизегIан Дагъистаналъул кинабниги тарих гIараб хъвай-хъвагIаялъул кьучIалда букIараблъи. Гьеб тарих нилъеда лъазе рес гьечIо гIараб хъвай-хъвагIаялдасан  гурони. Гьединлъидал нилъ раккизе ккола гIараб, ялъуни гIажам тIахьазде.",
        "Инкъилаб ккезегIан, Дагъистаналда кинабгIаги маданият, хъвай-хъвагIай букIинчIилан чIезабизе хIаракат бахъулел чагIи гIемер рукIана магIарулаздаги цогидал миллатаздаги гьоркьор. Гьелде тIадеги, гьез дагъистаниял, хасго магIарулал, рихьизарулел рукIана жагьилчагIи рукIарал гIадин. Гьединаб маданиятги, хъвай-хъвагIайги, гIалимзабиги рукIинчIел ратани, кисаха бачIараб жакъа нилъеда бихьулебги батулебги бугеб, рикIкIунги цIалунги хIал кIолареб рухIияб бечелъи? Къудукьа Мусал МухIамад, ГIободаса ШагIбан-къади, ГIаймакиса Абубакар, ГьаракIуниса СагIид, Хунзахъа Дибир-къади ва цогидалги гIалимзаби гьечIищ магIарул бечедаб маданияталъе нугIзаллъун.",
        "ГьанжелъегIан нилъер гIалимзабаз гьарурал гIелмиял цIех-рехазул хIасилалда рекъон, жакъа тIолго дунялалда лъала дагъистаниязул гъваридаб гIелмуялъул ва бечедаб рухIияб адабияталъул ирс. Дагъистаналъул ГIелмияб централъул Тарихалъул, археологиялъул ва этнографиялъул институталда бугеб Квералъ хъварал асаразул фондалда цIунун ругел хIалтIабаздасан бихьулеб буго, Дагъистаналъул гIалимзаби гIицIго диналъул хIаракатчагIи рукIинчIеллъи. Гьел рукIана диналъул церехъабилъунги, шагIирзабилъунги, тарихчагIилъунгиги. Гьеб кинабго цадахъ бачинеги бажарулеб букIана гьезухъа. Гьеб гуребги, хадуб гьел гIалимзабаз цохIо гIараб мацIалда гурелги, жидерго рахьдал мацIаздаги хъвалел рукIана тарихиял асарал, кучIдул, харбал ва гь.ц.",
        "ГIараб алфавитги кьочIое босун, магIарул гьаркьазе данде кколедухъ тIоцебе алфавит гIуцIана, машгьурав гIалимчи Харахьиса ТIайгибца. Гьанибги бокьарав чиясул суал бачIине бегьула, гIарабалъ хъвачIого щай гьез магIарулалъ хъвалеб букIарабилан.  Щайгурелъул, гIараб мацIалда цIализеги хъвазеги лъалел чагIи Дагъистаналда, хасго магIарухъ, гIемер рукIинчIо. ГIараб цIализеги, гьеб бичIчIизеги къваригIунеб букIана батIи-батIиял гIалимзабахъе, росабалъа росабалъе хьвадун гIемерал соназул цIали. Доб захIматаб заманалда киназулго рес букIинчIо гIелму тIалаб гьабун росабалъа росабалъе хьвадизе. Киназго бекьизе кколаан хур, хьихьизе кколаан боцIи – хIаракат бахъулаан хъизан бакъичIого букIине. Халкъалда динги лъазе, гьелъул аслуги битIун бичIчIизе ургъараб букIана гIажам хъвай-хъвагIай. Къуръан цIализе лъалев чиясухъа бажарулеб букIана гIажамалъ хъвараб жо цIализеги.",
        "Ахирияб анцIго соналде щвезегIан, гIажамалъ хъварал асаразде кIудияб кIварго кьолеб букIинчIо. ТIоцебе гьезде кIвар буссинабурав чи вугин абизе бегьула, мунагьал чураяв ГIободаса Сиражудин ХIайбуллаев. Гьес дандеги гьарун, гIажам хъва-хъвагIаялдаса кирилицаялдеги рачун, къватIире риччана рикIкIен гIемерал гьединал мажмугIал. Хасго кIудияб кIвар гьес кьолеб букIана литературиял асаразде. Амма тарихиял тIахьал гьединаб къагIидаялъ къватIире риччалев чи къанагIат гурони вукIинчIо. ЦIакъго къанагIат гурони гьечIо гьел жакъа къоялдаги.",
        "Гьединал тарихиял асараздаса цояблъун ккола «Дербент-наме», яги гьелъул бетIералда хъвараб «Дагъистан гIарабаз  бахъиялъул тарихалъул тIехь» – كتاب تواريخ فتح الداغستان.  Гьеб буго къокъ гьабун гIарабалдаса магIарул мацIалде буссинабураб тарихияб асар.",
        "XVIII-абилеб гIасруялдаса байбихьун, гIараб мацIалда гьеб тарих хъварав чи щивали чIезавизе хIаракат бахъулеб букIана гIемерал гIалимзабаз. ЦIикIкIарасел гIалимзабазул пикруялда рекъон, «Дербент-наме» хъварав чилъун рикIкIунев вуго, гьанжесеб Хасавюрт районалъул Эндирей росулъа МухIаммад Аваби Ахъташи абурав гIалимчи. Гьелъул хIакъалъулъ бицунеб буго 1727 соналда, машгьурав гIалимчи Ф.З. Байерица «Дербенталъул буцур» абураб макъалаялдаги. Гьединго гьелъул хIакъалъулъ хъвалеб буго Г.-Ю. Клапротицаги. Гьел кIиялго тарихчагIазул макъалабазда рехсолел хIужаби тасдикъ гьарулел руго Дагъистаналъул машгьурав гIалимчи ГI.М. ГIалиханов-Аварскиясги. Гьесги гIараб мацIалда гьеб тарихияб асар хъварав чилъун чIезавулев вуго дов тIадехун рехсарав МухIаммад Аваби Ахъташи  абурав гIалимчи.",
        "ТIоцебе магIарул мацIалда хъвараб гьаб тарихияб асаралъул хIакъалъулъ бицен батула ГIамри ШихсагIидовасги, Тимур Айтберовасги, ХIасан Оразаевасги данде гьабураб «Дагъистаналъул тарихиял хъвай-хъвагIаял» абураб тIехьалда [А.Р. Шихсаидов. Т.М. Айтберов. Г.М.-Р. Оразаев. Дагестанские исторические сочинения. М., Наука, 1993. С. 180]. Т. Айтберовас гьениб хъвалеб буго, гьеб тарихияб асаралъул магIарул таржама ГьаракIуниса НурмухIамадил МухIамадил китабханаялда бугилан. ЦохIо гьеб тарих гуребги, гьеб мажмугIалда жанир рукIин рихьизарулел руго цоги батIи-батIиял тарихиялги, хундерилги гъази-гъумекдерилги ханзабазул насаб чIезабиялъул хIакъалъулъги хъвай-хъвагIаялги. Гьелда хурхун цо гьитIинаб баянги кьезин.",
        "XX-абилеб гIасруялъул 80-абилел соназда, мунагьал чураяв ГьаракIуниса НурмухIамадил МухIамадица гьеб мажмугI бачIун буго живго хIалтIулеб Тарихалъул, мацIазул ва адабияталъул институталде босун. Гьелдаса жидеего суратал рахъун фотокопиял гьарун руго Тимур Айтберовасги ГIамирхан ГIисаевасги. 2011 соналъ, дица магIарул мацIалда хъварал тарихиял хъвай-хъвагIаязул цIех-рех гьабулеб бугин бициндал, ГI. ГIисаевас дихъе росун рачIана цо гьитIинабго чIегIераб кагътилъ жемарал суратал. Гьел ругоан доб мехалъ, гьадаб мажмугIалдаса рахъарал «Дербент намеялъул» суратал. Гьеб мажмугIалда бугеб колофон [Колофон – тIехьалъул ахиралда букIунеб, авторасул цIарги, хъвараб бакIалъул баянги бихьизабураб бакI] цIалидал, дун цIакъ вохана. Гьеб хъварав чи вугоан дирго кIудияв инсулги кIудияв эмен, кIиябго ХIарамалъул хIажи ЗанатIа росулъа (гьанжесеб Шамил район) Думаласул вас ГIабдурахIман.  ГIабдурахIман-хIажица гьеб мажмугI сайгъат гьабун хъван буго: «Къурайшиязул тухумалъул чи, жиндир кьибилги нилъер Аварагасул инсул вацасдасан бугев ГIалихъилич Чупановасе» – абун. Гьеб тарихияб хъвай-хъвагIаялъул мажмугIалъул тIамчазул халалъи буго 17см., гIеблъи – 11см. Кинабниги буго 34 сурат (тIамач). Хъван буго берцинаб Дагъистаналъул «насх» хатIалъ, бечедаб магIарул мацIалъ, хундерил диалекталда. Гьеб тарихияб асаралда цин гIараб мацIалда кьолеб буго цо-кIиго рагIи, гьелдаго хадуб таржамаги гьабулеб буго магIарул мацIалде. ГIараб рагIаби гъоркьан хIучч цIан ратIа гьарун руго. Гьеб мажмугI хъвараб кагъатги буго Россиялъул фабрикаялъ къватIибе биччараб.  Цойги, гьеб «Дербент-наме» асаралъул тIоцебесеб гьумералда буго, хIалица гурони цIализеги бажарулареб, магIарул мацIалда хъвараб цоги гьадинаб хъвай-хъвагIайги: «МухIаммад гьавуна, Шамхаласул вас, тарих гьадин бугеб заманаялъ – мухIаррам моцIалъул къоло микьабилеб итни къоялъ радал, бакъ баккулеб мехалъ – 1304 сон». Гьеб кколеб буго 1886 соналъул 26 ноябрь. Гьениб, кинав Шамхаласул вас МухIамадил бицунеб бугебали якъинго бихьизабулеб гьечIо. Гьаб асаралда, тарихиял хIужабазде данде кколарел бакIал, гъалатIал ратизеги рес буго. Гьединал гIунгутIаби ратаниги нижеца цо хIарп хисизабичIого, тIадежураял гьаричIого, бугеб къагIидаялъ кьолеб буго къватIибе.",
        "ГIабдурахIман-хIажиясул гIумруялъул хIакъалъулъ цIакъго мукъсанал гурони баянал гьечIо. Гьев гьавун вуго гьанжесеб Шамил районалъул ЗанатIа росулъ 1834-абилеб соналъ. ТIоцебе гьев цIализавун, гIелмуялде гьуинлъи бижизабун буго жиндирго эмен Думалас. Гьев Думалавги, бицанихъе, вукIун вуго магIаруллъиялдаго цIар рагIарав тохтур ва гIалимчи. Гьесдаса хадув ГIабдурахIман-хIажи кив ва лъида цеве цIаларавалиги лъазе кIвечIо. Живго ГIабдурахIман-хIажи вукIун вуго жиндир заманалда бергьарав гIалимчи. Гьесул китабханаялда букIун буго лъабнусгоялдасаги цIикIкIун гIараб тIехь. ЦIикIкIарасеб къадар тIахьазул рухIун руго, Килалъ абураб колода вукIарав гIалимчи ХIамзал МухIумихъе цIализе кьун рукIарал, гьесул ригьалда цIа ккеялъул хIасилалда. РухIичIого хутIараздаса лъебергоялдасаги цIикIкIун тIехь жакъаги буго гьесул ирсилаз нахъе цIунун. Гьезда гьоркьор руго цо-цо басмаялда кьабун рахъарал тIахьалги, амма цIикIкIарасеб къадар жиндирго квералъ хъварал руго. Гьенир руго Къуръанал, тафсирал, хIадисал ва фикъгьиялъул тIахьал. МагIарул мацIалда хъвараб цо макьаби къотIулеб тIехьги буго гьезда гьоркьоб.",
        "КIудияв инсуца бицунаан, ГIабдурахIман-хIажи вукIун вугин Хунзахъ вукIарав наиб Гьонодаса ГIалихъиличил [ГIалихъилич Чупанов – 1860-1890 соназда Хунзахъ пачаясул наиблъун вукIарав чи] лъимал цIализарулев. Гьелъухъ, ГIалихъиличица гьесие щибаб къоялъ цо-цо гIиялъажоги кьолеб букIун бугилан. Бицен букIин гурони, цоги батIияб хIужаги букIинчIо гьеб мухIкан гьабулеб. Гьаб тарихияб асаралъул колофоналъул баяналда рекъон гьедин букIараблъи гьанже ракIчIун, чIванкъотIун абизеги рес кьолеб буго.",
        "Хунзахъа ун хадув ГIабдурахIман-хIажи хIалтIун вуго Бунахъск районалъул ТIаса Жунгут росдал къадилъунги. Гьесул рукIана лъабго лъимал – кIиго васги (МухIума, Жамалудин) цо ясги – ПатIина. АнцIго соналдаса, херав ГIабдурахIман-хIажи нахъвуссун вуго гьанжесеб Шамил районалъул Гъоркьа Бакълъухъ росулъе. Гьений ригьнада йикIана гьесул яс ПатIина, хвезегIан гьелъул бербалагьиялда кьоркьги вукIана. 1908-абилеб соналъ гьениб Аллагьасул къадарги щун, ГIабдурахIман-хIажи вукъун вуго ГохIтIахабалалъ абураб бакIалда.",
        "Гъоркьехун рехсараб тарихияб асар чанабилеб соналъ хъварабали бицараб бакIги батичIо. Дир хIисабалда, гьеб букIине ккола, гIага-шагарго, XIX-абилеб гIасруялъул 70-80-абилел соназда.",
        "Гьес нахъе тарал цо-цо тIахьазул колофоназул баяназда бихьизабухъе, гьев гочинавун Саратов губерниялъул «Малый Дагъистан» абураб росулъе витIун вукIун вуго. Сундуе гIоло ва кинаб гIайиб ккун витIун вукIаравали бицунеб бакIги гьечIо. Дир хIисабалда, 1877 соналъ, къокъаб шагигIаталъул заманалъ, гьес гIахьаллъи гьабун батизе буго гьеб багъа-бачариялда. Гьелъул хIасилалда, гIемерал дагъистаниялгун цадахъ ГIабдуррахIман-хIажиявги витIун вукIине ккола Саратов губерниялъул «Малый Дагъистан» абулеб росулъе.",
        "Гьанже нилъ нахърусина «Дербент-наме» абураб тарихияб асаралде. Щиб ва сундул хIакъалъулъ гьениб бицен гьабулеб бугебали къокъабго баян кьезин:",
        "1. ТIоцебе байбихьулеб буго, сасанидазул шагь Къавад тIоцевесесулги, Хосров тIоцевесев Ануширванилги хазаразул хакъанилгун букIараб гьоркьоблъиялъул хIакъалъулъ баяналдаса.",
        "2. Сасанидаз Дагъистаналда ралел рукIарал буцуразул баян; гьез яшав гьабулеб букIараб бакI; Азербайджданалъулги Шималияб Кавказалъулги шагьаразде батIи-батIиял халкъаз гьижра гьабиялъул баян.",
        "3. Салманги РабигIги Дербенталде рачIин; гьез гьабураб рагъалъул хIакъалъулъ биценал; цIар рагIарал бусурбабазул церехъаби Дагъистаналда чIваялъул баян.",
        "4. Муслим Дербенталде вачIин 64/683-84 сс.; гьез Дербент шагьар сверун кквей; Дербенталъул буцур бихизаби.",
        "5. Муслим кIиабизе Дербенталде вачIиналъул баян.",
        "6. ГIарабазул цевехъан ГIабдулгIазизица гьарурал рагъазул хIакъалъулъ.",
        "7. ЖаррахIил вас Абу ГIубайдил Дагъистаналде чабхъен 103/721-22 сс.; ЖаррахIил аскаралдаги хазаразул цевехъан Пашанекил аскаралдаги гьоркьор ккарал рагъал; Анжи хъалаялда ккарал рагъазул баян.",
        "9. ГIабдулмаликил вас Абумуслимил Дербенталде чабхъен 115/733-34 сс.; Дербент шагьар анкьго бутIаялде бикьи; Дербенталда цIиял мажгитал, каваби ва цогидал къадал рай; Гъумукъ бахъи ва гьенив тIоцевесев бусурманав бетIер – Шагьбал тей; Хайдакъалдеги Табасараналдеги гьарурал чабхъенал, гьенир бетIерлъда ХIамзаги Масумги тей; Шагьбал ханасулги, Дербенталъул бетIерасулги нухмалъиялда гъорлъе унел ракьазул бицен; цIиял тарал бутIрузе бачIунеб букIараб хараж-магъалоялъул баян.",
        "Китабу таварих фатхIад-Дагъистан",
        "Бисмиллагьи ррахIмани ррахIими",
        "Щибаб рец Аллагьасе буго тIолабго гIалам жинца бижарав.",
        "Хадуб салат салам лъейги хирияв МухIамад (с.т.гI.в) аварагасда, гьесул агьлуялда ва асхIабзабазда.",
        "Гьелда хадуб.",
        "Гьаб буго Дербенд шагьаралъул аслуялъулги Дагъистан вилаяталъул агьлабазулги баян жиндилъ бугеб тIехь.",
        "Гьемехалъ, Къубадица Хакъанил яс, аскIовцин вегичIого нахъе йитIана. Элдасан лъимер лъугьун жиндирго ханлъи жубачIого букIине.",
        "Дов Хакъан вукIана, жинда рагIун дозул рагъ, дозул бахIарчилъиги. Досул рекIелъе хIинкъиги ккун букIана. Жинцаги абулеб букIана «дун доздехун вагъиларо абун». Жиндие [Хакъание] лъутизе бокьун букIана. Эв нахъе чIвана эб лъутиялдасан жиндир вазирзабаца, ничалдасан хIинкъун. Гъоз абуна: «Нилъ лъутани гъоздаса, нилъ рукIина гIодорегIаналъун халкъалда гьоркьор къиямисеб къо чIезегIан». Хакъаница абуна: «Гьаб халкъ [буго] жудое зарар гьабулареб ярагъалъ, жалги къотIуларо хвалчабаца. Гьел рачIана гIарабиязул вилаяталдаса гьанире, нилъер вилаяталде, шагьраби[ги] рахъун капурзабадехунги рагъун. Жудоеги щвечIого зарар (гь.8).Гьелъие гIоло дун хIинкъула эздаса».",
        "Капурзабаца байбихьана рагъизе. Бусургьабаца жудоцаги рагъда байбихьана лаила-такбиралдалъун, бакъанил гIуж щвезегIан. Хакъан вуссана жиндир чадрахъе. Бусурбабиги руссана жудорго чIолеб бакIалде. Хакъаница хIисаб гьабуна чан чи чIварав жиндир бодуляли. Къоазарго чи чIван ватана.",
        "КIиабилеб къоялъги жудоца рагъизе байбихьана рогьаралдаса. Гъоз рагъ гьабуна гъалбацIада релъун. Капурзабазул аскар тIаде кIанцIана. Бусурбабиги лъугьана гъозда гъорлъе. Жудоцаги чIвана капурзабадасан гIемерав чи. Азарго капурчиясда вихьараб мехалъ цо бусурбанчи, гьев цо чиясдаса хIинкъун лъутулел рукIунаан. Бусурбаби лъутулароан. Жудоца [бусурбабаз] (гь.10) какил гIуж щвараб мехалъ, бащдаб аскаралъ как балаан, бащдаб аскар багъилеб букIунаан. Гьанже как барал рагъулаан, бащдаца как базегIан.",
        "Лъабабилеб къоялъ бусурбабаца кьабуна къалал, зурмабиги пуна. Жудоцаги гьаруна жудор мугъал рохьалде. Капурзабиги чIвана ракь цIезегIан жудор чурхдуца. Гьеб къоялъ анцIазарго капурасда вихьарав мехалъ цо бусурбанчи, гъосдаса лъутулел рукIунаан. Цинги капурзабаца, доб бояца мугъ рехун букIараб рохь бухIана. Бусурбабиги гIажизлъана. Жудоца цоцаде мугъал рехана, жал рагъана маркIачIул мех [щвезегIан](гь.11).",
        "Цинги хабар ана Хакъанихъе бусурбаби чIванилан абун капурзабаца. Хакъан вуссана жиндирго аскаралъухъе. Жинда ватичIо жиндир вазирзабазул цониги чи. Жив пашманлъана. Цинги Дербенд шагьаралда тана лъабазарго чи. Жив, дов Хакъан, ана Анжи шагьаралде (гь.13).",
        "Цинги жалги ана гьев чигун цадахъ. Дов чиги ана мугIрул рахъалде. Энисан букIана балъгояб рагьу. Эв чиясги жинца лъугьине гьабуна аскар гьеб рагьудухъан [жанибе]. Капурзабазда лъачIо эл [жанире] лъугьин. Сордо бащалъараб мехалъ бусурбабаца байбихьана рагъде капурзабигун. Капурзабиги хIайранлъана, эзул гIакълоги босана. Дол хъалаялда сверухъ рукIарал бусурбабиги рачIана радакье лаила-такбиралдалъун кIудияб рагьухъе. Жудоцаги чIвана доб рагьу цIунарал капурзаби (гь.18). Киналго бусурбаби лъугьана шагьаралда жанире. Жудоца капурзабиги чIвана. Эзул щивниги чи нахъе течIо. Бусурбабаца данде гьабуна давла цохIо бакIалде. Жудоца хумусги бахъана, нахъе хутIарабги кьуна ГIабдулгIазизида кодобе. ГIабдулгIазизица бикьана гьеб давла жиндирго боде. Жинцаги кьуна дов шагьаралде балъго нух малъизе вачIарав чиясе гIемераб боцIи.",
        "ГIемераб заман ун хадуб гьал жал ккаралдаса, ГIабдулмаликица витIана ГIубайдуллагь ЖарахIил вас Дербенд шагьаралде, (100-абилеб соналъ), (гь.21) гъазават гьабизе капурзабазулгун.",
        "БатIаяб буго гьаб дуе",
        "Абумуслимица абуна: «Хайдакъалъул ва Табасараналъул харадж букIинилан Дербендалъул хIакимасе (гь. 33). Цогияб Дагъистаналъул харадж Гьураялъул ва Кураялъул ва Къубаялъул ва Ахтисан ва Цахуралъул ва Гъумукъалдасан ва Аваралдасан ва Къарахъан ва Гьидалъан ва Таргъуязул ва Агьраналъул - хIата Гуржистаналде щвезегIан, эб харадж хъвана Шагьбалие». Эв Шагьбалида кодобги гьабуна гьал киналго вилаятазул ихтияр. Дов Абумуслимица абуна: «Хайдакъалъул агьлуялъ квербакъейилан ва Табасараналъул агьлуялъги – Шамхаласе, эсде (гь. 34) вачIани тушман». Жинцаги лъазе гьабуна халкъ жинде хIажалъулеб кинабго жо, жинцаги амру гьабуна киналго умуразулъ.",
        "Аллагьасда лъикI лъала.",
        "Тана.",
        "Адабият",
        "1. Beladsori. Liber. – Liber expugnationis regionum, auctore Imamo Ahmed ibn Jahja ibn Djabir al-Beladsori. Ed. M.J. de Goeje. Lugduni Batavorum, 1866.",
        "2. Ibn al-Fakih. Kitab. – Compendium libri Kitab al-Boldan auctore Ibn al-Fakih al-Hamadhani, 1885 (BGA, 5)",
        "3. Ibn Khordadhbeh. Kitab. - Kitab al-Masalik wal-Mamalik auctore Abul-Kasim Obaidallah ibn Abdallah ibn Khordadhbeh, 1889 (BGA, 6)",
        "4. Ibn Rosteh. Kitab. – kitab al-alak an-nafisa hictore Abu Ali Ahmed ibn Omar ibn Rosteh? 1892 (BGA, 7).",
        "5. Jakubi. Kitab. – Kitab al-boldan auctore Ahmed… ibn Wadhih al-Katib al-Jakubi, 1892 (BGA, 7)",
        "6. Kodama. Kitab. – Kitab al-Kharadj auctore Kodama ibn Djafar, 1889 (BGA, 6).",
        "7. Tabari. Annales, ser.I. – Annales quos scripsit Abu Djafar Mohammed ibn Djarir at-Tabari cun aliis ed. M.J. de Goeje. Ser. I-III. Lugduni Batavorun, 1879-1901.",
        "8. Баладзори. Книга. - Баладзори. Книга завоевания стран. Текст и пер. с араб. П.К.Жузе. Баку, 1927.",
        "9. Дорн. Известия о хазарах. - Известия о хазарах восточного историка Табари, с отрывками из Гафис-Абру, Ибн-Аазем-Эль-Куфи и др.: Статья академика Дорна. Пер. с нем. А.Тяжелов. – ЖМНП. 1844, ч.43, отд. 2, август, № 7 и 8.",
        "10. Ибн Асам. Книга. – Абу Мухаммад Ахмад ибн Асам ал-Куфи. Книга завоеваний: Извлечение по истории Азербайджана VII-IX вв. Пер. с араб. З.М.Буниятова. Баку, 1981г.",
        "11. Кабардино-русские отношения. - Кабардино-русские отношения",
        "Минорский. История. – Минорский В.Ф. История Ширвана и Дербенда X-XI вв. М., 1963г.",
        "12. Саидов, Шихсаидов. «Дербенд-наме». – Саидов М.-С, Шихсаидов А.Р. «Дербенд-наме» (к вопросу об изучении). – ВИИД.",
        "13. Тарихи Дербенд-наме. - Тарихи Дербенд-наме. Под ред. М.Алиханова-Аварского. Тифлис, 1898г.",
        "14. Чичуров. Византийские сочинения. – Чичуров И.С. Византийские исторические сочинения. Л., 1980.",
        "15. Эвлия Челеби. Книга. - Эвлия Челеби. Книга путешествия (Извлечения из сочинения турецкого путешественника XVII века). Пер. и коммент. М., вып.2, 1979; вып.3, 1983.",
        "16. Якуби. История. - Якуби. История. Текст и пер. с араб. П.К.Жузе. Баку, 1927.",
        "1. Али-заде А. Исламский энциклопедический словарь. М., 2007г.",
        "2. Артамонов. История. – Артамонов М.И. История хазар. Л., 1962г.",
        "3. Бартольд. Дагестан. – Бартольд В.В. Дагестан. Сочинения. Т.3. М., 1965г.",
        "4. Буниятов. Азербайджан. – Буниятов З.М. Азербайджан в VII-IX вв. Баку, 1965г.",
        "5. Волкова. Арабы. – Волкова Н.Г. Арабы на Кавказе. – СЭ. 1983г., № 2.",
        "6. Ган. Путешествие.- Ган К.Ф. Путешествие в Кахетию и Дагестан. СМОМПК. I902, вып.31, отд. 4.",
        "7. Генко. Арабский язык. – Генко А.Н. Арабский язык и кавказоведение: О значении арабских материалов для изучения истории Кавказа. – Труды второй сессии ассоциации арабистов 19-23 октября 1937г. М.-Л., 1941г.",
        "8. Григорьев. О двойственности. – Григорьев В.В. О двойственности верховной власти у хазаров. – ЖМНП. 1834г., ч.3.",
        "9. Долгов. Географический очерк. - Дорлгов К.В. Теографический очерк Терской области. – ССТО.",
        "10. История Дагестана. – История Дагестана. М., т. I, 1967г.; т.2, 1968г.",
        "11. Костюкин. Александр Македонский. – Костюкин Е.А. Александр",
        "Македонский в литературной и фольклорной традиции. М., 1972г.",
        "12. Кудрявцев. Великий город. – Кудрявцев А.А. Великий город на Каспии.",
        "13. Кудрявцев. Дербенд исторический. – Кудрявцев А.А. Дербенд исторический – Дербенд легендарный. – Фольклор и историческая действительность: Всесоюзная научная конференция. Тезисы докладов. Махачкала, 1976г.",
        "14. Кудрявцев. Древний Дербенд. – Кудрявцев А.А. Древний Дербенд. М., 1982г.",
        "15. Кудряшов. Половецкая степь. – Кудряшов К.В. Половецкая степь: Очерки исторической географии. М., 1984г.",
        "16. Магомедов Р.М. «Дагестан. Исторические этюды». Махачкала, 1971г.",
        "Магомедов. Образование. – Магомедов М.Г. Образование Хазарского каганата. М., 1983г.",
        "17. Малачиханов. К вопросу. – Малачиханов Б. К вопросу о хазарском Семендере в Дагестане. – УЗ. Серия историческая. 1965г., т.14.",
        "18. Маршаев. О термине «шамхал». – Маршаев Р.Г. О термине «шамхал» и резиденции шамхалов. – УЗ. 1959г., т. 6.Махачкала, 1982г.",
        "19. Минорский. История. – Минорский В. Ф. История Ширвана и Дербенда X-XI вв. М., 1963г.",
        "20. Оразаев. Эпизод. – Оразаев Г. М.-Р. Эпизод о постройке «длинной стены» на Кавказе в восточных и европейских источниках I-XVI вв.. – Восток: прошлое и будушее народов (новые подходы в теории и методиках востоковедных исследований. IV Всесоюзная конференция востоковедов. Т.2. Махачкала, 1991г.).",
        "21. Тер-Гевондян. Армения. – Тер-Гевондян А.Н. Армения а Арабский халифат. Ер., 1977г.",
        "22. Хан-Магомедов. Дербенд. - Хан-Магомедов C. Дербенд. Горная стена. Аулы Табасарана. М., 1979г.",
        "23. Шихсаидов. Ислам. – Шихсаидов А.Р. Ислам в средневековом Дагестане (VII-XII вв.). Махачкала, 1969г.",
        "24. Шихсаидов. Книга ат-Табари. – Шихсаидов А.Р. Книга ат-Табари «История посланников и царей» о народах Северного Кавказа. – Памятники истории и литературы Востока: Период феодализма. М., 1986г.",
        "25. Erckert. Der Kaukasus. – Erckert R., von. Der Kaukasus und seins Volker. Lpz., 1887.",
        "Ат-Табарил баяназда рекъон, Хакъанил вас чIван вуго 113/731-32сс. - Маслама ибн ГIабдалмаликил рагъухъабаз. (бал.: Шихсаидов. Книга ат-Табари, с. 79).",
        "ГIарабазул баяназдасаги батIаяб, гIарабаздаги хазараздаги гьоркьоб букIараб рагъул заманаялъул сиясияб ахIвал-хIалалда хурхарал баянал кьолел руго византиязул тарихчагIаз. Мисалалъе босани, Феофан Исповедник абурав тарихчиясул баяназда рекъон, гIарабаз Кавказалдеги Хазариялдеги гьарурал чабхъеназда гьес, гьев Маслама, цогидазго гIадин кIудияв бахIарчилъун вихьизавулев гьечIо. Гьелъул гIаксалда вихьизавулев вуго: 729-30сс. «Маслама, хIинкъун, боги нахъбуссинабун лъутун ана»; гьединго 731-32 сс. Маслама «Каспиялъул рагьудухъе щун хадув,  (Дербендалъул рагьалабахъе) гьев хIинкъана, ва нахъвуссана» (бал.: Чичуров. Византийские сочинения, с.68).",
        "(Бартольд. Дагестан, с. 412; Маршаев. О термине «шамхал», с. 163-173; Саидов, Шихсаидов. «Дербенд наме», с. 50-51).",
        "Рахьдал мацI гьечIони, букIине рес гьечIо жибго миллатги. МацI лъугIидал-лъугIула халкъ, тарих, маданият. Рахьдал мацI бокьулебги гьечIони, гьеб цIунизе хIаракат бахъулебги гьечIони-гьечIо миллаталъул букIинесеб.",
        "Нилъер рахьдал мацIлъун ккола-магIарул мацI. Кинаб бербалагьиха бугеб нилъер гьелдехун? Тохлъукьего гьеб чорок гьабураб, хIабургъинабураб иш борчIулебдай цощина нилъер цо-цоязухъа? «Метер магIарул мацI хвезе батани, хваги дун жакъаго ургьиб ракI кьвагьун»-ян абун буго мунагьал чураяв ХIамзатил Расулица. Кьвагьулел гьечIо жанир ракIал, нечолел гьечIо «я все понимаю, но разговаривайт не умею»ян гIадамазулалда реллъен-хъвайго гьечIеб чидар мацI бицине. Балагье, шагьаралде цIализе ун лъагIел балелдего магIарул мацI «кIочарал» студентазухъ, гIенекке гIатIиракьалда гIумру гьабизе рахъиндал, лъугьинабураб, хIалеб гlypyc мацIалъ цоцазда кIалъалел мугIрузул гIадамазухъ... Цо-цо чIухIарал рагIабиги гьоркьор речIчIизарун, гlypyc мацIалъ кIалъай лъугьун буго, сверухъ ругелазухъа «бажарунареб», къадруяб ишлъун.",
        "Гьедин гьабулезда киданиги лъазе гьечIо, академик Гъ.ГIабдурахIманов (доб мехалда дун цIалулей йикIараб ДГПУялъул экологиялъул факультеталъул декан) - гIумруялъго шагьаралда чIарав, федералияб, xlaттa, халкъазда гьоркьосебцин роцадул жамгIияв хIаракатчи, дида бацIцIадаб магIарул мацIалъ кIалъайдал, дир букIараб чIухIиялъул асар! «Нилъ магIарулаллъидал -ян абуна гьес-кIалъазинха нилъерго миллияб мацIалда». Унго-унгояв патриот, магIаруллъи ва гьелда барабщинаб хирияв инсан. Ма-гIа-ру-лав. Унго, гьеб рагIул берцинлъи. «МагIарулав ватани, магIаруласул чорхолъ…»-кечIцин ахIун бачIана чIухIиялъ.",
        "Шагьаралъул къватIахъги цIакь рохизе ва чIухIизе бачIуна бацIцIадаб магIарул мацIалъ кIалъалел рагIидал. Гьелъул гIаксалда, пашманлъизе бачIуна, росулъ магIна лъаларел «цIиял гIурусазул» рагIабаздалъун цоцазда кIалъалел ва «магIарул мацIалъ хъвараб газета жидеда бичIчIуларилан» абулел гIолилал рагIидал. Гьедин гIолилаз абизе рес букIинчIо гьезул эбел-инсуца рокъоб магIарул адабияталдеги, маданияталдеги лъималазул рокьи бижизабулеб букIарабани, гьез цо-цониги цоцазда гьоркьоб дов гIалимав деканас дида гIадин, «Нилъ магIарулаллъидал» ян абулеб букIарабани.",
        "Нилъерго миллат нилъецаго кколебги гьечIони, магIарул мацI нилъецаго кIодо гьабулебги гьечIони, чияцаги гьабуларо.",
        "1999 соналдаса нахъе 21 февраль ЮНЕСКОялъ лъазабун буго халкъазда гьоркьосеб рахьдал мацIалъул къолъун.. Щиб дицаги, дуцаги гьабизе бугеб, хIурматияв газета цIалулев, рахьдал мацI гIолеб гIелалда гьоркьоб машгьурлъизабиялъе ва бокьизабиялъе гIоло?! РакIчIун абизе кIола,цоцазде гIайибалги гIунтIизарун лъугIила. Амма цIакъ бегьулаан «гlypyc мацIалъул анкьалилан» цIарги тун школазда тIоритIулел гIицIго гьеб мацIалъ цоцазда кIалъалел гIадалгIаги тадбирал цоцазда гьоркьор рокъор, хIалтIул гIуцIабазда тIоритIизе, магIарул рагIул устарзаби ракIалде щвезаризе, эбелалъ кинидахъ кечI ахIараб мацIалда кучIдул рикIкIиналъул къецал, гIуж лъеялъе школлъималазда гьоркьор гуреб, чIахIиязда гьоркьор тIоритIизе, къанагIат хIалтIизарулел рагIаби, кици-биценал доб нилъеего хирияб интернеталдасан тIиритIизаризе, хIатта, цоцазде рагъизе-семизецин гIицIго нилъедаго бичIчIулеб гъура-чункадидалъун!Гьеб букIинаан миллатцоял цоцалъ гъункизарулеб галилъун.",
        "РакI-ракIалъго гьарула нуж гьабулеб ишалъулъ, бицунеб хабаралъулъ, тIамулеб гIумрудул галиялъулъ унго-унгоял магIарулаллъун хутIизе. Нуж божа, жакъа магIарул миллаталъе гьеб чара гьечIого хIажатаб буго.",
        "Циндаго, рокъоб, къватIиб, хIалтIуда, интернеталдасан, телевизоралдасан, газетаздасан дида сверухъ бугеб щинаб жо батана гьаб магIарул мацI холеб бугила, чIахIиязги хвезе толеб бугила, гIиссиназеги гьеб къваригIун гьечIилан ахIделеб. Шагьаралдаго гIадин гIурус мацI бицунеб бугила росабазул къватIахъги лъималаз чIухI-чIухIизеги гьарунилан бицана цо эхеса ячIарай гIаданалъги… Дир мугъ бекизе. ГIинда рагIаралдаса, берда бихьараб лъикIилан, гьеб лъималазда авар мацI лъаялъе кумек гьабизе кколей чIужу дун йигилан цо цIодорав чияс абураб жоялдаги божун, инчIого чарра гьечIилан цо-цо хIалтIуда ругел чагIиги гаргадун, яхъана къватIий.",
        "Щвана ХIебдае. КIиго мегIералда гьоркьобги къан, бакъул канлъиги гIоларого, гIодой биччараб гIурул сасалъ кьижизабураб гIадин батана гьеб росу. Амма, гъутIби тIегьан ругоан.",
        "Гьебго районалъул вакил ГIайшатица гIодоб хIетIе хъвазе течIого шагьаралдаса бахъараб районалъул администрациялъул азбаралъуе щвезегIан нухарегIана. ВахI – илан ккана дида ракIалде…, гьаб щиб шагьаралъул паркалдедай гьалъ дун ячарайилан. ГьедигIанги берцинго къачIараб чIухIараб бакI бугоан гьеб. ГьебсагIатго данде екерун ячIана районалъул газетаялъул бетIерай редактор ГьитIинова ПатIимат, ва мун жиндир гьобол йигила, лъабабго къоялъ цIарцин цIехечIого дур хьобохъ чIелила жийилан лъугьана… ЦIарни дица гьелда цебего бицун букIана, талихIалъ. Гуребани, його йойилан йикIинаан…",
        "Гьанже, ячун жаниегун цо чIухIараб хьонбакIалда кIусизаюна, кьер-кьерал чаял тIуна, цо кьурулелги, кIиго кьурулелги, кьуризего кьурулалел меседил кагътилъ цIакъ берцинго мухIканго жемаралги камитал рачIана, печенабигун цадахъ… Куни-холи-толи жоги букIинарищха, бицинейищ ккелеб… БицинчIогоги кин телеб гьададигIан тIагIамал, кIутIбузда хъваралго кIалдиб риун унел кьер-кьерал Муъминатил пурщабазул… Гьадинго таниги тIубараб анкьалъ инкар букIинареб хIал ккана.",
        "БукIаниги, бегьиларилан дидаго яхIалги гъун, рахъана къватIий. Щвана районалъул цIали-къалиялъул тIалаб гьабулеб идараялде. Ватана гьелъул нухмалъулев ХIажиев Ибрагьим Ибрагьимович. ЦIакъ воххана гьев дун ячIиналдаса. Лъаларо, жиндирго гьудул, дир инсуца битIараб саламалдасаги тIахьаздасаги воххун ватизеги бегьула. Амма, дида ккана Шамил районалъул лъималазда авар мацI лъикI лъалеб бугищали ва гьезда гьеб лъикI малъулеб бугищали хал гьабизе дун ячIиналдаса гьев цIакъ вохханилан. Гьесдасаги цIакъ йоххун дунгоги йикIана, гьанже лъалин дида аб авар мацIалъул кинаб ахIвал-хIал бугеб магIарул районазда, росабалъилан. Кинал суалал, гIунгутIаби, тIад рекъоларел бакIал, лъималазе захIмалъаби ругел гьал нилъерго авар мацIалъул ва адабияталъул тIахьаздаялиги лъазе бокьун букIана. ЦIиял гьаризе кколила программабиги тIахьалги ФГОСалда рекъонилан чIун-чIунги бугелъул тIадчагIазулги.",
        "Гьеб Шамил районалъул ракьалде щварайго, щаялиго Гьидалъе цIана ракIалъ. Дора дол нижерго хундерил гIагарал чагIи Хочбарил наслу-тухум букIиналъгIаги батила. Дихъ валагьарабго бичIчIана Ибрагьимидаги кинал росабалъе, кинал ишколазде дун йитIилеяли. Абизецин ккечIо.",
        "ТIоцере щвана ХIебда росдал ошколалде. Данде ккара-ккарал лъималаз цIакъ нечадго «издравствуйте» - йилан йорчIами кьуна дий. Дунги йоххиларищха, валлагьги «издраствуйте» - илан. ЦIакъ тарбия щварал жал ругоан. Гьениб гьабураб, ва гьениб гуребги ТIидиб школалда, ГьентIаб школалда гьабураб щинаб адаб хIурматалъул бицунеб бугони, аб газетаги тIубанго дие кьезе ккела… Гьединлъидал, гьелъул хадуб бицина…",
        "Кинаб школалде щваниги, «издраствуйтего» «издраствуйтейилан» лъималги рукIана сверун лъугьун. Азда магIарул мацIгойищ лъаларебилан гьикъидал, мунги цо хъахIа-махIай жо йигелъул гIурусайилан ккун ятилилан ракI-макIги гьабуна дие.",
        "Директорас ишан гьабигун, алхIам цIалилалде, рекерун рачIана киналго авар мацIалъул ва адабияталъул учительзаби. Бицана жидерго хIалтIул, гIолел-гIоларел рахъазул, ругел гIунгутIабазул, щай эб эдин бугебалигиха. Кинабго гIайибги азда букIинищха. ГIайибго щиб букIинеб учительзабазда, букIине кколеб къадаралда цIалул тIахьалги щолел гьечIони, щварал тIахьалги программаялде данде кколел гьечIони, учителасе кумекалъе алаталги гьечIони, лъай камиллъизе бокьаразе тIаде цIализе жоги гьечIони… Амма, дарсидеги ун лъималазухъ гIенекараб мехалъ, ракIалъе лъикIго бигьалъи ккана. БацIадго, берцинго бицунеб магIарул мацIалъги, лъималаз дарсазда кьолел жавабазги хIайран гьаюна. Россиялъулго «Учитель года» тIадегIанаб цIар щварав тIидисезул историялъул учитель Ахбердилов Ахбердилоца жиндирго кабинет бихьизабуна. Жание лъугьарайго бичIчIана кутакалда жиндирго хIалтIиги бокьулев, лъималаздаги гьезул лъаялдаги ракI унтарав чи вукIин.",
        "ГьентIасезул 9 классалъул лъимал ратана адабияталъул дарсида Багъатар ХIажиевасул «ЦIадакьа бахчулеб дир чанил бурутI» - алда тIад хIалтIилел. ЦIакъ берцинго мухIканго цоцалъа бахъана лъималаз гьеб. Киналго героязе битIараб къиматги кьуна, лъида релъарал рукIине бокьилеб букIарабали, лъида релъарал рукIине бокьилареб букIараб ва щаялиги бицана. Цо-цо дикьа нечон, лъалареб ххвел гьабулел лъималги рукIана. Лъалареб жого гьечIого долги рукIинищха, лъималлъидал. «Севералда бугеб дир милъирщо» - ги гьевго Багъатарил, гьанжего гьанже рокъобе цIализе кьолеб букIаниги, цо-кIиго чи хутIизегIан кинабго классалъ цIалун батана, чIезего кIвечIого…",
        "Гьанже, яхъун цеегун ГьитIиновалъ, гьале гьев, мунагьал чураяв, Багъатарил яс, «Миллат» газетаялъул бетIерай редактор Зульфия ХIажиевайилан суратги бихьана лъималазда, гьей нижер гьудул йигилан цIакъ чIухIунги кIалъана. Унха, унхайилан, цIацIазабун габургун дунги тIад рекъана. Нахъойги гьейгун цадахъ рачIинин нижилан рагIиги кьуна… Амма, Зульфияда ракIалда бугеб жо щибха лъалеб... Ресги щиб гьелъул, рагIи кьун бугелъул.",
        "Гьай дир гьудул ГьитIиновалъ хъвараб сценариялдаса лъураб, цIакъ лъималазе пайдаяб, гьел лъикIаб-квешаб жоялда ургъизе тIамулеб, ВатIан бокьизе малъулеб театралияб церерахъинги бихьизабуна гьебго школалъул лъималаз. ХIайранлъун, гьелъ гьабураб асаралъ магIил цIун бералгун дунги йикIана…",
        "ГьентIасезул бугоан цIияб цIакъ берцинаб ошкола, гьениб гьабулеб щинабги гьединабго берцинаб букIинарищха.",
        "Учительзабиги ратана дун щварал ошколазда хIалбихьи бугел, жодорго хIалтIи ракI унтун гьабулел, авар мацI цебе тIезе бокьарал, кинаб къваригIаниги диеги кумекалъе хIадурал.",
        "ХIалтIи лъугIигун, рокъой ячун, кваназаюн, кечI ахIун, риидала аниб букIунеб берцинлъиялъул бицун, тIокIай зама-заманалдасан Гьидалъе щвечIого бажарулареб хIалалде ккезаюна гьез дун. Хасго нечезаюна ГьитIинова ПатIиматица. Гьебгощинаб адаб-хIурматалдаса хадубги, гIодоб хIетIе хъвазе биччачIого, машинаялдаги рекIинаюн рокъоецин щвезаюна гьелъ дун. Аллагь разилъаги, сахлъи кьеги.",
        "НекIогоялдаса нахъе хундерил Бахуги ячIинчIого чIалгIун рукIун ратиларищха гьелги…",
        "ХIасил, хIалтIулаго сунде кIвар кьелебали дида гIага-шагарго бичIчIана. Гьадиналго сапарал цойгидал магIарул районазде гьабизеги ракIалда бугелъул, Бичас биччани, кинабго битIун ккела.",
        "Амма, къватIахъ лъималаз магIарул бицунеб бугоан…",
        "20.03.2015",
        "Цо-цо мехалъ гьал хIакимзабазда бицине жоцин лъаларого, гьакIкIан кIалгун хутIула дун. Вабаааабай, гIажаиблъи, хIикмалъи… Дида бичIчIулеб жоцин бичIчIуларогойищха рукIине ккелел саламатал чагIи.",
        "ГIалибег Тахо-Годил цIаралда бугеб педагогикияб гIелмияб институт цIалул тIахьал (учебникал) рахъулеб бакI гуро! Гьаб буго учительзабазе методикияб кумек гьабулеб институт. ХIукуматалъул тIадкъаялда рекъон нижеца хъвала учителасе кумекалъе гIелмиял хIалтIаби ва бицуна учительзабазда гьеб методикаги хIалтIизабун кин дарсал кьелелали.",
        "Дица пуланаб классалъе цIалул тIехь хъвалеб бугилан чи вачIани, щиб тартибалда, кинаб программаялда ва кин методикаялда данде кколедухъ гьеб хъвалебали гьев авторасул хIалтIуе нухмалъиги гьабула гьаб институталъул гIалимзабаз. Цо-цо хIухьбахъиялъул ва макьил заманги тIаса тIезабун жидецаго цIалул тIахьал хъвалел авторалги рукIуна гьанир. ГIемер рукIунароха. ГIемер гьел кирниги гьечIо. РукIине ресги гьечIо. Жиндирго заманги, сахлъиги, нервабиги хвезарун, рахъилел-рахъиларел лъаларел, мухь кьеле-кьеларел лъаларел тIахьазда тIад хIалтIуларо цIодорал чагIи. ЧIванкъотIун гьаб жо щвела дуейилан авторасулгун договор гьабилебгIанасеб таваккалги гьечIо учебникалилан керен бухулел ругезул.",
        "КигIан гIемерал форумал, конференциял, гургинал столал гьаруниги щибго кколаро, кьочIчIокье раккичIони. КьучIчIдасанго байбихьизе ккола рахьдал мацIазе щиб гIоларого бугебали хал гьабун, дару-сабаб гьабизе.",
        "ХIукуматалъ методика хъвайин абичIого, цин цIалул тIахьал хъваян тIадкъайги кьуни, гьаб заман бугоха нужее ва гьеб хIалтIухъ авторасе тIамач рикIкIун гьаб мухьги кьезе бугоян хъвараб договоралда гъоркь гъулбасги гьабун печатги чIвани, гьеб заман тIаде щвейгун бегьилаха «Киб бугеб, вац, доб тIехьалъул рукопись?» - илан суал кьезе. Гьанже кьолел суалазул магIна бичIчIуларо, кигIан ургъаниги.",
        "Жиб-жиб къойил авторас рукописал хъваниги, хIукуматалъ гIураб гIарацги биччан рахъун, жив-жив цIалдохъанасухъе тIахьал щвезарулел гьечIони, авторасда бараб жо букIунаро гьелъулги. Гьебго жо буго методикаялъулги. КигIан гIемер хъвани щиб нижеца методика, бахъизе гIарацги гьечIони, нижер архивалъул полка гурони гIелмияб хIалтIудаги бихьулеб гьечIони?",
        "Нуж щиб гьабулел чагIийила… кирила ругел цIалул тIахьал, методикиял пособиял, учителасе кумекалъе къваригIанщинаб… Элги хъваларого щиб гьабулебила рукIунел тIубараб институт цIурал гIелмиял хIалтIухъаби. Гьаб дуниял хиса-сверулеб бугеб хехго бихьуларищила. КIи-кIи лъаб-лъаб соналдаса цIиял ФГОСазда рекъон щайила цIалул тIахьал киналго классазе къватIире риччаларел? Риччаралги ругила нужер гIажаибал… Росдал школазейилан дол риччалеб мехалъ, шагьаразул школазеги къваригIунеллъи лъалеб букIинчIищила нужеда. Я гIурус лъаларел, я авар лъаларел, жидерго мацI бугел магIарулалги ругила нилъер, эзие щайила хасал тIахьал риччарарел…? Рахьдал мацIалилан гьоркьоса къотIичIого зурзудилел ругила нуж, кьейилаха рукописал, нижеца Москваялдеги ритIун, къалигIан гIарацги дозие биччан, партIан къватIире риччалила… ТIаде-ххариялъул ричунги ани, эзухъ цо кинаб букIаниги шагьи-параги щвани, гьелдасан цо 5-6 процентгIаги камунги теларила. ЛъикIаб бералда бихьани. ТIокIабги гьобо базе бакIищила нужее къваригIун бугеб. ГьедигIан яхI гьечIого рукIине бегьилищила…",
        "Вабаааабай, вададай, гьабилеб дарман щиб, гьаб гурони бичIчIи гьечIел чагIазда? Нужеда лъалищ, бетIерчIахъадал, гIурус мацIалъул цIалул тIахьазда тIад нилъер хIукуматалда хIалтIилев вугевщинав чи? ГIурус мацIалъул цIалул ва методикиял тIахьазда тIад хIалтIилел руго анцI-анцI институт ва нус-нус гIалимчи. Гьезие хIукуматалъ биччан буго миллиардал гIарац.",
        "ГIурус мацI букIаниги, авар мацI букIаниги, цахур мацI букIаниги, гьеб мацI лъазабулезул къадаралъухъ балагьичIого, гIалимчагIаз гьабизе ккола цого кIудииииияб хIалтIи. ТIахьазул тиражалда бараб жо букIунаро гьениб щибниги. Гьанже данде кквеха нужецаго. ГIурус мацIалъул цIалул тIахьазда ва гьеб тIехьалда рекъон кин дарс кьелебали малъулеб, гIатIидал дарсил планал хъвараб, кумекалъе тIадеги материалал хъварал, кверзул, берзул, гIинзул алатал, ва цIи-цIиял технологиял хIалтIизарулеб куц хъварал тIахьазда тIад хIалтIилел руго нус-нус чи жанив вугев тIубарал гIелмиял институтал. Авар мацIалъул гьебго хIалтIиги тIаде бегизабун вуго ЦО чи. ЦО ЧИ! Цо институт гуро, цо институталъул отделцин гуро… ЦО ЧИ!",
        "Гьев, гьедигIан къанагIатав, тIубараб миллаталъул мацIалъул къисматгицин жинда барав чиясе кьолеб харжги буго хIелкил магIу гIанасеб, маршруткаялъухъ кьуни къадиквание гIолареб, амма тIалабал руго дол киналго институтаз гьабулеб хIалтIиялдаса къечIел.",
        "ЦIакъго цIодорал хIакимзабаз малъула, учительзабазда гьоркьоса рачейила нужеего кумекалъе чагIи. Амма, дозиеги къваригIунин хIалтIухъ мухьилан абуни, квешал берал речIчIизарула. ГIарцул цIар бахъугеян кьварун лъазабула. ЦIакъго хIалимав хIакимчи вугони, хIалтIи гьабун бахъарабго цо щиб букIаниги кьеларищха эзиегиян ракI-макI гьабула. Бица-бицаралда божулел гIабдалзабиги дагьлъун ругинха гьанже учительзабазда гьоркьоргийилан абуни, гьебги рекIелъ рекъоларо гьал хIакимзабазда. Валлагь гьудулзаби, щиб мацI нужеда бицинебали лъалареб бакIалде ккун ругоха.",
        "Гьелда тIадеги, гьоркьоса къотIи гьечIел, хIакимзабазда берцин рихьиялъе институталъ гьаризе кколел тадбиралги. Конференциялила, семинаралила, форумалила, фестивалалила…. РуцIцIухIунги чIун гIелмуялде тIаде къулун ругони, ниж рукIин щибха лъалеб. ЦIакъго цIакъ хIалтIун тIахьал къватIире рачIине лъугьани, хIакимзабазе зарал гуреб жо элъулги гьечIелъул. ТIахьал рахъизе гIарац къваригIун бугиланги толарелъул нижеца дол хIалхьиялда.",
        "Аслияб хIалтIуде регIичIого рукIине, нусго батIияб жо ургъун рекерахъдизарула аз ниж. Эдинги хIалтIичIого чIолел гьечIони, комиссиял ритIун, параверакаби гьарун, обяснителниял хъвазе тIамун, хъвараб батани – щай хъварабилан ахIтIон, хъван батичIони – гьаб щай хъвачIебилан ахIтIон, цIумур кьабун жанире рачун, цIумур кьабун къватIире риччан, мухъ ккун рилълъинарун… гIемееерал расанкIаби ургъула нижее.",
        "Гьеле гьебго хIал буго анлъабго Дагъистаналъул хъва-хъвагIай бугел ва школазда малъулел рахьдал мацIазул ва эзие тIахаьзда тIад хIалтIулел гIалимзабазул. Анкьие гIолареб харжица хьихьарав пакъирав ЦО гIалимчиги, гьесул бадибе балагьараб миллатги, кьан бан гьодитIаги рекIун, мун щай хIалтIуларев, дуда гIурусал хIалтIилел ругел куц бихьуларищилан тIасан бетIер бухулел хIакимзабиги.",
        "Гьабгощинаб хабар бицине кколеб жойищ гьеб бугеб. Хъван приказгун кье институталъе цIалул тIахьазда тIад хIалтIизе хIукуматалъул тIадкъайги, цIай заманги, хъвай договорги, цIараб болжаладе нужеда цере рукIина тIахьал. Гьеб мехалъ рукIине кколеб хIалалъ рахъизеги рахъун цIалдохъабазухъе нужецаги щвезаре. Вассалам.",
        "Педагогикиял гIелмабазул кандидат,",
        "ГIалибег Тахо-Годил цIаралда бугеб гIелмияб",
        "институталъул гIелмияй хIалтIухъан,",
        "авар мацIалъул учительзабазул",
        "Ассоциациялъул нухмалъулей",
        "Баху МухIидинова",
        "Дуниял цIунулеб рагIи анищ цо…",
        "2017 соналъул 18 апрелалда Дагъистаналъул Хъвадарухъабазул союзалда тIобитIана авар адабияталъул къо. Республикаялъул Хъвадарухъабазул Союзалъул магIарул секциялъ гIуцIараб гьеб дандеруссиналда шагIирзабаз цIиял асарал цIалана ва рахьдал мацIги адабиятги церетIезариялъе гьаризе кколел ишал гьоркьор лъуна.",
        "«Дир рекIел дуниял… Дица гьеб кьуна кьурабалъ бижараб магIарул кочIой», - абун хъвана мунагьал чураяв ГIумар-хIажи Шахтамановас. Ахираб анцIго-къого соналда жаниб магIарул литератураялъе ккарал кIудиял камиязул бицун, ахираталде къокъарал чIахIиял хъвадарухъаби ракIалде щвезаруна данделъиялда.",
        "Миллиял секциязул дандеруссинал гьари ва цIиял асарал гьоркьор лъей Дагъистаналъул Хъвадарухъабазул союзалда жеги мунагьал чураяв ХIамзатил Расулицаго билълъинабураб къагIида ккола.",
        "Дагъистан Республикаялъул Хъвадарухъабазул союзалъул авар секциялъул иргадулаб данделъи бачана гьеб секциялъул нухмалъулев, «Гьудуллъи» журналалъул редактор, шагIир, публицист, Дагъистаналъул маданияталъул мустахIикъав хIалтIухъан, Расул ХIамзатовасул цIаралда бугеб Пачалихъияб премиялъул ва ХъахIабросулъа МахIмудил шапакъаталъул лауреат МухIамад ПатахIовас.",
        "ЦIиял асарал цIалана Дагъистаналъул Хъвадарухъабазул союзалъул нухмалъулев, халкъияв шагIир МухIамад АхIмадовас, шагIирзаби МухIамад ПатахIовас, МухIамад ХIамзаевас, Наби ГIисаевас, Шамил МухIидиновас, Макъсуд ЗайнулгIабидовас, АсхIабгIали ХIасановас, Къурбан КIулизановас, Залму Батировалъ, ХъистIаман СултIанбеговалъ, Залму МухIамадовалъ, Манарша ГIисаевалъ, Умарагьи СалихIовалъ, Сабигат МухIамадовалъ, ГIайшат Ибрагьимовалъ ва цогидазги.",
        "Гьединго дандеруссиналда кучIдул цIалана гIолохъанал шагIирзаби ПатIимат ГIабдурахIмановалъ, ПатIимат МухIамадовалъ ва НасихIат ГIабдурашидовалъ.",
        "Асаразул гIолел-гIоларел рахъал рихьизаруна «Дагъистан» журналалъул бетIерав редактор ва «Миллат» басмаялъул генералияв директор, литературовед ва публицист МухIамад БисавгIалиевас.",
        "Жакъа рахьдал мацIалъулги магIарул басмабазулги бугеб хIалалъул бицун, гьеб миллияб рухIияб хазина цIуниялъе ва камил гьабиялъе гIумруялде рахъинаризе кколел тадбиразул рехсей гьабуна Авар мацIалъул мугIалимзабазул ассоциациялъул нухмалъулей Баху МухIидиновалъ ва Авар басмабазул цолъиялъул бетIер МухIамадрасул ГIумаровас.",
        "МагIарул мацI цIуниялъул хIалтIи гьабизе хасаб фонд гIуцIиялъул пикру загьир гьабуна МухIамад ХIамзаевас. Умумузул лъикIал гIадатал кIочон тезе бегьуларилан абуна МухIамад АхIмадовас. Гьес лъикIаб къимат кьуна Шамил мухъалъул ХIотода росулъ, мугьги бан, телефоналгун телевизоралги свинарун, бацIцIадаб магIарул мацIалда кIалъан, цоцазулгун накъитал гIуцIун, умумузул гIадат цIигьабиялъе. Цогидазги гьездасан мисал босизе ккелилан абуна АхIмадовас. Гьеб къагIида тIадбуссинабиялъул хIакъалъулъ АхIмадовас цIалун буго «Миллат» басмаялда ПатIимат ГьитIиновалъул макъалаялда.",
        "МагIарул хъвадарухъабазул дандеруссиналда гьединго дандрана рахьдал мацIалда мультфильмал гьариялъул, телевидениялдасан анкьил лъугьа-бахъинал кьеялъул, школазда, пачалихъиял идарабазда ва цоги гIуцIабазда авар мацIалъ кколеб бутIа цIикIкIинабиялъул суалал.",
        "МагIарул мухъазде ва росабалъе гIадамалгун дандчIвазе жеги гIемер сапарал рухьине ккеялъулги, хъвадарухъабазул тIахьал тIиритIизариялъулги, рахьдал мацIалъул мугIалимзабазул даража борхизабиялъулги, гIагараб мацIалъул дарсал лъималаз лъазариялъе умумузул тIалаб хIажат букIиналъулги, цоги кIвар бугел масъалабиги гьоркьор лъуна секциялъул дандеруссиналда.",
        "ХIамзатил Расулица гьадин хъвана хъвадарухъанасул борчалъулъ хIакъалъулъ:",
        "Дунял гьабилелде, дида рагIана,",
        "РагIи букIанила цебе абулеб:",
        "Я амру лъаларо, я гьа лъаларо,",
        "Я гьари лъаларо, я как лъаларо.",
        "Гьаб ругъназул цIураб, бида бецIцIулеб",
        "Дуниял цIунулеб рагIи анищ цо:",
        "Жибго амру гIадаб, жибго гьа гIадаб,",
        "Жибго гьари гIадаб, жибго как гIадаб.",
        "ХIасил. Щиб жоха хIасил? ХIасил буго, тIад пуланаб хIалтIи гьабилалде букIаралда данде ккун, хIалтIудаса хадуб ккараб цебетIей. Гьебги гIемерисеб мехалъ борцуна процентаз.",
        "ХIасил гьечIеб хIалтIи кинаб жоха букIинеб? Щиб гьабулеб бугониги хIасил тIалаб гьабизеги ккела. Амма, гIадамазул иманалъулги яхIалъулги загIиплъиялъ гьедигIан хIажатаб ва чара гьечIеб жогицин щибго гуреб бакIалде ккезабун буго.",
        "Щибжоха хIасил нилъер заманаялъул къагIидаялъ? Гьеб буго гъоркь ругез тIадругезухъе кагътида хъван кьолеб отчет. Я хIалтIул гьечIо азие ургъел, я хIасилазул гьечIо ургъел. Ургъел бугеб жо буго цохIо, гьел отчетазда кинабго, СалихIица жергъен гIадин, рекъезабун букIин. Гьеб гIола.",
        "Дица дунгоги лъалел дидаги лъалел рахьдал мацIалъул дарсазул мисаладалъун бицинин.",
        "Рахьдал мацIалъул дарсазул мурад буго, цIалдохъабазул гьеб мацIалде рокьи бижизаби, гьеб бицине лъай, миллаталъул адабияталъул ва маданияталъул кьучIчIалда, лъималазе тарбия кьей, гьел миллат жидедаса ва жалго миллаталдаса чIухIулеллъун ва цойгидал миллатазул адаб гьабулелъун лълъугьин. Пикру гьабеха, тарбияги щварав лъай гьечIев чийищ лъикIав, лъайги бугев тарбия щвечIев чийищ? Диени тарбияги щварав лъайги бугев вокьила, амма, гьадал кIиязулго тIоцевесев вищилаха. Тарбия щварав чиясул лъикIав хIалтIухъан: хурухъан, гьабигьан, лъетIахъан, чотIахъан, вехь… вахъина ва гIадамаз лъикIавин абулев чи лъугьина. Лъай бугев тарбия щвечIес гIемер къваригIел гьечIел жалазе лъай хIалтIизабизе бегьиялда хIинкъи буго.",
        "Гьанже сундеха гьал рахьдал мацIазул дарсал сверизарурал, хIасилазда ва процентазда хадур рекерулаго? Процентаз тарбия борцунаро, мацI лъайги рагIа-ракьанде щун борцунаро, грамматика лъай борцинеги бегьула. Гьебги буго гIага-шагарго батизеги бегьулеб, батичIого букIинеги бегьулеб хIасил (сентябралда диктант гьабуни анцIгоялдеги бахинчIого букIине бегьулеб, март-апрелалда гьабуни – ункъоялда анцIгоялдеги бахине бегьулеб, аздагьо гIадав учитель вугеб классалда). ХIасилалги рукIине ккола, мониторингалгун срезазул хIасилада процентал гурелги, олимпиадаязда, конкурсазда, дора гьанир бергьенлъи босарал кагътаздалъунги. Кагътал гIемер ругогIан, борхатаблъун рикIкIуна учителасул даражаги, хIалтIул хIасилги. ХIасилалда бараб буго харжги. (Кин хIаракат бахъулеб учительзабаз гьеб кагътал данде ракIаризеяли цойги нухалъ хъвала).",
        "ТIадчагIи ахIдола учительзабазде, нужер гьел миаслиял дарсал гурин къваригIун ругел, гьел тIаде чагIи рачIингун рихьизаризе тейин, кье проценталилан! Гьеб мехалъ учителасул рес букIунаро дарсил даражаялдаги, тарбиялдаги, гьоркьоблъабаздаги, дол лъималазул психикаялъул хаслъабаздаги тIад ургъизе. Гьас, жужахIалъул гIакъуба жиндагоги лъималаздаги бихьизабун, биун тIезе ккола лъималазул ботIролъе контролалъулал диктантал хъвалаго ва цойгидалги мониторингазе хIалтIизарулел алатазда борхатаб процент бихьизабулеб лъай. Гьадаб нилъеца цебехун бицарал берцинал ва лъикIал гIамалазде регIун рукIунаро ал. Лъимал зарукь чIезаризе ккола хIасилалъун кIудиял процентал кьезе ккани ва учительзаби сверула аздагьабазде.",
        "Лъималазул лъаялда (лъайищха эб) проценталда бараб жо буго учителасул даража, учителасул хIалтIул проценталда бан буго школалъул даража, школазул хIалтIул проценталда бан буго лъайкьеялъул Управлениялъул даража… гьедингоха добе тIогьибе щвезегIан. Кин лъугьинабулеб жо гьеб процентали ургъел бугев чиги гьечIо, бищун кIудияб зарал гьелъул нилъер лъималазеги буго.",
        "Гьале гьанисан бачIараб жо буго дица чанцIулго макъалабаздаги борхараб доб лъималгун рагъулел учительзабазул суалги. РагъичIого рес гьечIо учительзабазул, тIасан гьуссун ругелъул. Дуца лъималазда хIанчIичIони, дица дуда хIанчIилилан руго учителасда тIад ругелщинал хIакимзаби, гьакIкIан кIиго кьер гьабураб гажазул цIураб кIалгун. Рес щиб ав пакъирасул. Малълъараб гьабичIони, гьадинги мукъсанаб харжил рачI къотIилиланги хIинкъизавулев вугони, рокъор лъималги ругони… Гьедин гурониги, гIемерисел директорзабазул ва лъайкьеялъул Управлениялъул нухмалъулезул хъастIу багъарула рахьдал мацIалъул учительзабазда бер чIвайгун.",
        "ТIадежоялъе, гьадинги бекараб мугъзада михир бачине, цоцазда берцинрихьиялъе гьарулел данделъабазда, школаздайила бищун аслиял чагIи ругила цIалдохъанги учительгийилан, гьацIул цIураб кIалалъги кIалъала дол загьрудал гажал ругел.",
        "ЦIалдохъабиги учительзабиги руго, гьезда тIад ругелщинал, кумекалъейилан тарал, квал-квал гурони гьечIел хIакимзабазул тIелалъул, къурбанал.",
        "Бокьараб жо тIаде бачIине бегьулеб дунял буго аб. «Инкъилабаз кьураб къиматаб» Совет хIукуматалъги чанги цIиял жал рачIана магIарулазе. Парахат, жидерго гIадат-гIамалгун, рукIа-рахъингун, къайи-сверигун, суркIа-щурунгун, щвата-хьитгун, партал-магIалгун, магIишатгун рукIарал магIарулазда тIаде бачIана КУЛТУРАйилан цо жо.",
        "Къиса",
        "Бихьарабго бичIчIана магIарулазда гьеб култура расги лъикIаб, жидерго маданияталда аскIоб лъелеб гIадаб жо гьеб гьечIеблъи. ГIурусасда ханжаргIанги рекъечIо магIарулазда култура. РекъечIогойилан сайгъаталдаса инкар гьабизеги рекъон гьечIилан дагь-дагьккун културни чагIилъун лъугьана цо-цо магIарулал. Берцин бихьизе лъугьана. Цо-цо тIубарал росабиго лъугьана културни. Ругьунлъун, бокьизецин лъугьана магIарулазе култура. ЦIакъго гьеб бокьарал магIарулал, жалго културниги лъугьун, нуж културни гьечIилан, жидерго маданиятги хьихьун ругел магIарулазда рекъоларого лъугьана.",
        "Киналго гуроха эдин лъугьарал. Уъ, гьеб култура ЧIахъадерие тейилан, жидерго маданиятги къан ккун чIана гIемерисел.",
        "ЦIакъ санагIалъи гьечIел жал рукIуна гьал тIад къан кьолел сайгъатал. ЦIцIикулел, кенчIолел, кигIан цIакъаб жодай жиб бугебилан ккезабун бажарулел, тIаса ричIизарунги бажаруларел. Гьединан гьаб култураялъ гIемерал магIарулал махсароде ккуна.",
        "Жидерго ракIалъул хIалимлъиялъ кIвечIо магIарулазда култураялъе инкар гьабизе ва заманалдасан бичIчIизе лъугьана цо-цоязда гьеб кисаялиго бачIараб култураялъ нилъерго маданияталъул щекъер ккун букIин…",
        "Гьаб къисаялъул ахир дида лъаларо. Нужеда лъалеб батани, дала кьегийин, хъван битIе дихъе.",
        "Къисаялъе гIила",
        "Къиса ракIалде щвеялъеги букIана гьадинаб гIила. Гьадаб Данияловасул къотIносан Авартеатралдехун сверулеб бакIалда цололъ чIун ятана цо цеегосей гьалмагъ. Гьикъана-бакъана…",
        "Авартеатралде цо къваригIелалъ иней йигилан дица бициндал, некIогоялдаса инчIила гьениейилан абуна Узлипатица. ЦIакъ бокьулеб бакIги букIанила жидее гьеб, якьадалъеги бокьулаанила тиатир-концерталде яхъине, амма, гьадал цо ихдал къватIире риччарал бугьун бачал гIадал артистал рихьаралдаса нахъе, бокьилиланго ккечIила жидеда гьенире щвезе.",
        "Йо, букIунеб букIине бегьулеб жойищха, йо гьадаб бугеб…. МагIарулалъ магIарул кечI ахIулеб буго гIурус пормаги ретIун. ГIурсалдаса таржама гьабураб жойищ доб кечIги букIарабали, магIарулаз рагIун абулел гIадал рагIабиго рукIинчIо кочIолъ. Якьадалъени дица ракI-макI гьабуна, гьаяли гIурусай йигин, йихьуларогойищ дуда йигей, нилъеда берцин йихьизе магIарулалъ кечI ахIизе яхъунилан. Гьа, гьедин батани, гIезего гIела гьай пакъиралъе гьаб кечI-бакъаниланги абун тана гьелъги.",
        "Йигоха кIиабилейги ячIиней нижер ГIалимирзал хIелеко гIадин къачIа-кIатIан. Доб хIелкил рачI гIадаб жоги буго тIоноцIиб гьабун, гьурщун биччан катIариги буго, бакI-бакIалъан чIалхараб гордеги буго, гарбида далун халаааатаб, бицццааааатаб рахасги буго, лазаталда ахIулеб магIарул халкъияб кечIги буго. Мун божилароха, Баху, гьеб бакIалда хIунсанаха, яц, рекIелъ… гьале жеги-жеги рукIалиде кколарого йиго. Дой тIоцеесей гIурусалда рекъонцин букIун батана, гьай нилъерайищ дозулайищали лъазе кIоларей матушкIадаса гьеб гьари-кванай.",
        "Лъабабилев цо бихьинав жо сценаялде вачIаравго, гьасгIаги ахIилин цо рекIеда гьури балеб гIадаб, унго-унгояб магIарул кечIилан хьулалъ, гьумер-кIалалда кверги бахъун, берал жалги цIцIацIцIазарун, рахIаталда гIенеккизе хIадурана. Бахъанаха цо кутакаб хъуй!... Лъица бахъинабулеб жоялиги бичIчIуларо, яц. Я зурмихъан гуро, я къолохъан гуро, пандур-тIамур кодоб ккурав чиясдаги берго чIваларо… Вугоха, къайбухIад, ячIайила, киеялиго ячIайила, йокьулила, йокьулила, йокьичIого кинила йикIиней мун гIадай яс. Йо! Гьададин цо ахIарайго рекерун рачIине хIадурун рукIунел жалищ, яц, ясал рукIунел??? Валлагь ячIанаха еке-екерун! Пугь – гьай! Гьанже бицун пайда щиб… гьелъул ретIа-къай бихьарабго дун гIодана… Гьале гьанжеги щакъраххуней йиго, кIа-кIалъ-лъанцин бажаруларого лъугь-гьуней йиго.",
        "Йо, Узлипат, гьедигIан рекIелъе биччагежиха дуцаги. ГIодилей йикIинчIого, гьаб щиб нужеца бихьизабулеб жо, лъие бихьизабулеб жо, щиб пайда дие гьалдаса щвезе кколебилан гьикъизе цо микрафонгIаги щай кодобе босичIеб? Лъица хъвараб кечIилан щай гьикъичIеб? ЧIалхарал гурдал рукъулей юкъарухъаналъул номер щай цIехечIеб? Кинаб ахIаниги кечIалъеги, катнил букIаниги ратIлиеги хъатги чIван ралагьарал рокъоре унел ругони, кутакалда лъикIин жидер концерт арабилан келарищ жи дозда?",
        "Вай, лъалароооо, лъаларо, гьеб концерталдаса хадуб дида ракIалде ккана хIамида кьилиги кьарияв чиясда рачелги кутакалда рекъон букIунилан.",
        "Дие жакъа цодагьабго бицен гьабизе бокьун буго щибаб миллаталъул цогидаздаса батIа бахъизе лъалеб хасиятльун жиб кколеб, миллатцоял цоцалъ гъункизарулеб-рахьдал мацIалъул.",
        "Рахьдал мацI гьечIони, букIине рес гьечIо жибго миллатги. МацI лъугIидал-лъугIула халкъ, тарих, маданият. Рахьдал мацI бокьулебги гьечIони, гьеб цIунизе хIаракат бахъулебги гьечIони-гьечIо миллаталъул букIинесеб.",
        "Нилъер рахьдал мацIлъун ккола-магIарул мацI. Кинаб бербалагьиха бугеб нилъер гьелдехун? Тохлъукьего гьеб чорок гьабураб, хIабургъинабураб иш борчIулебдай цосина нилъер цо-цоязухъа? «Метер магIарул мацI хвезе батани, хваги дун жакъаго ургьиб ракI кьвагьун»-ян абун буго мунагьал чураяв ХIамзатил Расулица. Жакъа, нилъ киналго магIарулазе хIажат буго гьеб ахIиялъухъ гIенеккизе. Балагье, шагьаралде цIализе ун лъагIел балелдего магIарул мацI «кIочарал» студентазухъ, гIенекке гIатIиракьалда гIумру гьабизе рахъиндал, лъугьинабураб, хIалеб гlypyc мацIалъ цоцазда кIалъалел мугIрузул гIадамазухъ... Цо-цо чIухIарал рагIабиги гьоркьор речIчIизарун, гlypyc мацIалъ кIалъай лъугьун буго, сверухъ ругелазухъа «бажарунареб», къадруяб ишлъун.",
        "Гьедин гьабулезда киданиги лъазе гьечIо, академик Гъ. ГIабдурахIманов (доб мехалда дун цIалулей йикIараб ДГПУялъул экологиялъул факультеталъул декан) -гIумруялъго шагьаралда чIарав, федералияб, xlaттa халкъазда гьоркьосебцин роцадул жамгIияв хIаракатчи, дида бацIцIадаб магIарул мацIалъ кIалъайдал, дир букIараб чIухIиялъул асар! «Нилъ магIарулаллъидал -ян абуна гьес-кIалъазинха нилъерго миллияб мацIалда». Унго-унгояв патриот, магIаруллъи ва гьелда барабщинаб хирияв инсан. Ма-гIа-ру-лав. Унго, гьеб рагIул берцинлъи.",
        "Шагьаралъул къватIахъги цIакь рохизе ва чIухIизе бачIуна бацIцIадаб магIарул мацIалъ кIалъалел рагIидал. Гьелъул гIаксалда, пашманлъизе бачIуна, росулъ магIна лъаларел «цIиял гIурусазул» рагIабаздалъун цоцазда кIалъалел ва «магIарул мацIалъ хъвараб газета жидеда бичIчIуларилан» абулел гIолилал рагIидал. Гьедин гIолилаз абизе рес букIинчIо гьезул эбел-инсуца рокъоб магIарул адабияталдеги, маданияталдеги лъималазул рокьи бижизабулеб букIарабани, гьез цо-цониги цоцазда гьоркьоб дов гIалимав деканас дида гIадин, «Нилъ магIарулаллъидал» ян абулеб букIарабани.",
        "Нилъерго миллат нилъецаго кколебги гьечIони, магIарул мацI нилъецаго кIодо гьабулебги гьечIони, чияцаги гьабуларо.",
        "1999 соналдаса нахъе 21 февраль ЮНЕСКОялъ лъазабун буго халкъазда гьоркьосеб рахьдал мацIалъул къолъун. Гьеб ана. Щиб дицаги, дуцаги гьабураб, хIурматияв газета цIалулев, рахьдал мацI гIолеб гIелалда гьоркьоб машгьурлъизабиялъе ва бокьизабиялъе гIоло?! Щибниги гьабичIо. Амма нилъеда кIолаан «гlypyc мацIалъул анкьалилан» цIарги тун школазда тIоритIулел гIицIго гьеб мацIалъ цоцазда кIалъалел гIадал гIаги тадбирал цоцазда гьоркьор рокъор, хIалтIул гIуцIабазда тIоритIизе, магIарул рагIул устарзаби ракIалде щвезаризе, мажлисал тIоритIизе...",
        "РакI-ракIалъго гьарула нуж гьабулеб ишалъулъ, бицунеб хабаралъулъ, тIамулеб гIумрудул галиялъулъ унго-унгоял магIарулаллъун хутIизе. Нуж божа, жакъа магIарул миллаталъе гьеб чара гьечIого хIажатаб буго.",
        "МагIарул мацI малъиялъул масъалабазул бицунеб буго нилъер рахьдал мацIалъе хъулухъ гьабулаго 93 сонил ригьалде къоял щварав Гъуниб мухъалдаса журналист ва мугIалим Зайнудин Зайналовас.",
        "ГIали-хIажиясул сатираги МахIмудил пасихIлъиги",
        "ТIолабго гIумру нилъер мацIалда хурхен-бухьен бугеб букIана дир. Жакъа гьаб гIумруялдаги дир рекIее рахIат толеб гьечIо гьелъул букIинесеб къисматалъ, метерисеб къоялъ, мацIалъул щибдай букIинебан абураб суалалъ.",
        "Гъуниб педучилищеялда рахьдал мацIалъул учительлъун хIалтIулеб, рагъдаса хадусел соназдаса нахъе, 50 соналдаса цIикIкIараб заманалда, дирго аслияб хIалтIуда цадахъ, мухь босичIого, дица нухмалъи гьабуна Гъуниб районалъул школазда рахьдал мацI ва литература малъиялъе. ВукIана гьеб ишалъул кураторлъун. Гьанже гьеб хIалтIи гьабулеб буго, лъикIаб харжги босун, хасал гIадамаз.",
        "Дида бажарулаан, инспекторзабазул халгьаби бугеб мехалъ, гьеб хIалтIи гьабулев учителасул 10 – 12 дарсиде инеги, контролиял хIалтIаби гьаризеги, цIалдохъабазул лъаялъул даража борцинеги, бажарулаан методикияб кумек гьесие гьабизеги, гьесул батараб лъикIаб хIалтIи цогидазухъе щвезабунги, хIалтIул планазулги, программабазулги, журналазулги, хIатта тетрадазулгицин халгьабизеги.",
        "Гьарулаан учительзабазул сценариялги, цIалдохъабазул олимпиадабиги, тасдикъ гьабураб графикалда рекъон, учительзаби ритIулаан лъай камил гьабиялъул курсаздеги. КIочон толароан дидаго тIад хIалтIизеги. Подписка гьабулаан магIарул газетазе ва журналазе, чIезарулаан гьезие къваригIарал тIахьал ва цогидаб учителасе хIажатаб материал (гьеб дирго хъулухъалъул тIадаб ишги букIана). Нижер Гъуниб район кинабго рахъалъ букIана лъикIазда гьоркьоб. Гьелъие квербакъи гьабулаан районалъул школазда рукIарал 10-12 бажари ва махщел бугел учительзабазги.",
        "МагIарул мацI, болмацI, гIаммаб мацI, литературияб мацI, рахьдал мацI, кинаб къагIидаялъ абуниги, гьеб буго нилъер мацI, нилъер хазина, нилъер чIухIи, нилъер рухIияб бечелъи. Бечедабги буго нилъер мацI. Сугъралъ гимназиялъул учитель ГIумар Хазамовас (КIудияв Хазамовас) абулаан ГIали-хIажиясул сатираги МахIмудил пасихIлъиги нилъер халкъалда бичIчIизабизе кIолеб мацI мискинаб букIунарилан.",
        "Нилъер рахьдал мацI цIунизеги лъазеги бокьун, гIемераб хъвалебги бицунебги буго, амма роцIцIараб, ракI разияб хIасил кколеб гьечIо. Гьеб суал тIубалеб гьечIо, «амин» абулареб дугIа гIадинан хутIун буго. Руго гьелъул къиматги гьабуларел, магIнаги бичIчIуларел, ургъел гьечIел гIадамалги.",
        "Рахьдал мацIалъул къимат бичIчIуларев директор – къосун ккарав чи",
        "Дагьал церегIан соназ дун ккана цо классалъул умумузул данделъиялде. Гьениб классалъул нухмалъулелъ борхана кинаб цIалул план тIаса бищилебин абураб, директорас тIадкъараб суал. Гьелъ хIаракат бахъулеб букIана кIиабилеб цIалул план пайда цIикIкIараб бугин бичIчIизабизе, лъимал вузазде рорчIизе, иш бажарулеллъун рахъине, гIурус мацIалъул дарсал цIикIкIун лъуни, лъикI букIунин абураб магIна букIана гьелъул, хIадурго чIезарун ругоан гьелъул рахъккун кIалъазе гIадамалги. БатIи-батIиял миллатазул цIалдохъаби ругеб бакIалда гурони, гьеб план къваригIунарин дицаги дида цадахъ вукIарасги гьабураб кIалъай гIададисеб ккана. Гьединал хIукмабиги гьарулел, харбалги рицунел гIадамалги дандчIвала, хъвазеги цIализеги лъани гIоларебищ, тIокIабги щиб нилъее хIажалъулебин абулелги ккола. Цо-цо школалъул директорги лъугьуна, цIакъаб жо гьабулев гIадин, рахьдал мацIалъул мугIалимасул сагIталги дагь гьарун, кIиабилеб цIалул план тIаса бищизе. Гьев вуго дов къосун ккарав чи. ГIурус мацI къваригIинарин абулев чи гуро дун, гьеб нилъее гьечIого гIоларин абуна нилъер нухмалъулезги.",
        "Дагъистаналъул лъайкьеялъул министерствоялъул кIиабилеб цIалул планалда рекъон цIали гьебеян кьураб буюрухъги гьечIо, Тахо-Годил цIаралда бугеб педагогикияб гIелмиял цIех-рехазул институталъул рихьизариялги руго гьелъул хIакъалъулъ. Буго школалъул уставги Федералиял Законазул тIалабалги. Цого цIалул планазул бицунел рукIинчIого, дица гьелдаса цебесеблъун рикIкIуна шагьаралъулги хъутабазулги школазда миллатазул мацIазда кьолел дарсазде кIвар буссинаби. ЗахIматго буго гьениб учительзабазе хIалтIи гьабизе, сагIтазул къадарги гьениб дагьго буго, руго цIалдохъаби мацI лъикIго лъалелги дагьго лъалелги, лъазего лъаларелги. Гьединаб хIал бугеб мехалъ, къваригIуна хасал программабиги, методикиял рихьизариялги, хасал тIахьалги, берзулал пособиялги.",
        "Дагьаб цебе букIараб миллиял мацIазул учительзабазул данделъиялда бахъараб сураталъухъ балагьараб мехалъ, бихьулеб букIана киназдего гIагарун учительзаби руччаби рукIин, гьел рукIинго лъикI, бихьиназул гьел шартIазда хIалтIи гьабизе сабру гIелароан. Шагьараздаги ратулел руго дол цIодоралин чIарал гIалимзаби. Гьезул цояс газеталдасан абулеб буго шагьаралъул школазда миллиял мацIал малъи пачалихъалъул иш гурила, гьеб халкъалъул иш бугила. Гьезие гьеб цIакъго бокьун батани, гIарацги бакIарун, мацI лъазабизе кружокал гIуцIизе гIадамал лъицаго гьукъун гьечIила. Газеталъги биччан тун буго гьеб («ХIакъикъат», 22 октябрь, 2010 сон). Гьеле гьебги буго мацI хIабургъинабулезул хабар.",
        "Суалалги, гьабизе кколеб хIалтIиги, гIунгутIабиги гIемерал руго. Цо-цо бакIалда рахьдал мацIалъул дарсал кьолел руго батIияб махщелалъе цIаларал гIадамаз. КIудияб гIелалъул мугIалимзабазул гьанжесеб технология, компьютерал хIалтIизаризеги, стандартал тIуразаризеги тIубараб махщел гIолеб гьечIо, ДГПУялъул ва ДГУлъул филологиял факультетаз къватIире риччалел руго гIураб хIадурлъи гIечIел махщалилал. ХIажатаблъун бихьулеб буго аттестатаздаги авар мацIалъе къимат букIине, гьез ЕГЭги кьезе ккола, цIалул планазда хадубги хъаравуллъи букIине ккела.",
        "ТIадехун бихьизабурабги бицинчIого хутIарабги жиндир бакIалде бачIине ккани, къваригIун буго Дагъистаналъул Халкъияб Собраниялъул миллиял мацIазул хIакъалъулъ кьучIаб хIукму, закон, къанун букIине, мацIги унго-унголъунги пачалихъалъулаблъун гьабизе, кружокал гьареянги хъвачIого букIине.",
        "ГIелмияб къагIидаялъ мацIалъе къимат кьезе гIураб лъаялъул чи гуро дун, мацIги бокьулев, гьеб лъазабиялъеги цIуниялъеги бажарарабщинаб жоги гьабурав гIадатияв мугIалим, 70 соналъул педагогикаялъулаб хIалтIул стажги бугев, херав чи вуго. РагIуе эркенлъи кьун букIаго, дица абулеб буго нилъер мацIалъе къорлъун бугеб кIиабилеб цIалул план нилъее хIажатаб гьечIилан. Гьаб макъалаялда рази гьечIев чияс жиндирго пикру загьир гьабизе бегьула.",
        "ХадурагIи:",
        "МагIарул мацI лъаларев чиясда магIарулавин абизе разияв гьечIо дун. Эбелалъул мацI бицунарев чи эбелалъул вас кколаро. Буго нилъер бечедаб мацIги, руго гIакъилал кицабиги, абиялги, бахIарзал кIодо гьарулел кучIдулги, бегIераб рагIиги — гьеб кинабго цIунизе ресал ратулел гьечIо нилъеда.",
        "Гьаб макъала «Миллат» газеталде битIулеб буго, магIарулазул бюджеталъулаб «ХIакъикъат» газеталде ГIали Камаловас дие нух къан буго. ГIали Камалов гьавилелдего магIарул газеталъул вукIарав мухбир, селькор, корреспондент ккола дун. ГIумруялъул ригьги 93 соналде бахана. «ХIакъикъат» газета редакторасул буголъи ялъуни ирс кколаро, пачалихъалъ, халкъалъ хьихьараб идара буго, халкъалъул мурадазе гIоло хIалтIизе тIадаб. ГIали Камалов махщелчи, профессионал гуро, Дагъистаналъул бетIерлъун вукIарав МухIамад Юсуповас гьеб хъулухъалда къазавурав чи вуго. ЛъугIизабулеб буго МухIамад БисавгIалиевасухъего: «ЛъикIаб бихьаги, лъикIаб рагIаги!»",
        "Къоло анкьго соналъ магIарул мацIалда гаргадилев вугониги, дида лъицаниги гьикъичIо кинаб бербалагьийин дур нилъер мацIалдехун бугебилан. Кинаб бугебали дица бицунги букIинчIо. Амма, дир гIадаб батIияб бербалагьи нилъер магIарул мацIалдехун бугев чи дида дандги чIвачIо. Гьединлъидал…",
        "ТалихIкъосиялъги, къисматалъги дун вехъерхъун вачана хъвадарулел гIадамазде гьоркьове. Хъвадарулел гIадамазда гьоркьов дун рикIкIуна бищунго мацI лъаларевлъун. Буго хъвадарухъабазда гьоркьоб цо гьадинаб кIиго рагIи: «загIипаб мацI». Кинасда кинан гьеб рагIи бичIчIулеб батаниги, гьеб рагIи зама–заманалдасан дида абула. Дида мацI лъаларилан лъица бугониги абизе ккани, гьелъие къваригIуна кIиго гIилла:",
        "I. Дида хIакъикъаталдаги мацI лъаларо, дир гьеб «загIипабги» буго.",
        "2. Дида мацI лъала, мацI лъаларо басмаялда магIарул мацIалъ тIахьал, газетал, журналал рахъулел ва дида дур мацI «загIипаб» бугилан абуравщинав чиясда.",
        "ТIоцебеселда дун киданиги разилъиларо. КIиабилелда батIиялги разилъуларо, гIодов ккун дун хваниги. ХIакъикъаталдаги, бетIер сверарав чияс гурони абизе рес гьечIо киналго мекъал ругин, цо дун битIун вугилан. Гьаб макъала лъугIизегIан дида цадахъ вилълъунев чиясда дица бичIчIизе гьабила дун битIун вукIин, вилълъунарев чиясда дида гьабизе кIолеб жо букIунаро.",
        "ГьабсагIат нилъер республикаялда магIарул мацIалда къватIибе бачIунеб «БагIараб байрахъ» газеталъги, «Литературияб Дагъистан» журналалъги магIарул мацI хIалтIизабуларо. Цойгиги буго нилъер кIиго журнал: «Лачен» ва «МагIарулай» – гьеб кIиябгоги журналалъул мацI магIарул буго, амма хIинкъуца холаго хъвараб. Нилъер издательствоялъ къватIире риччалел тIахьазулъги къанагIатги батуларо магIарул мацIалъ хъвараб, нагагьлъун магIарул мацIалъ хъван гьенибе тIехь бачIани, редакторас биччазеги биччаларо. Нилъеца, щай биччаларебали дагьаб нахъа бицина, гьабсагIат дица абурабщинаб тасдикъ гьабизе мисалал рачина.",
        "Бисмилла лъелин, бищунго мацI лъикIаб букIине кколеб, «БагIараб байрахъ» газетаялдаса мисалги бачун. Гьале жидерго мухбирас (Дибиров Д.–ХI.; 06.09.90сон) газеталда пикру хъвараб къагIида: «Хер къаялда ва баччиялда хIалтIулеб буго лъабго машина ва щуго тракторалъул гьоко». Лъидаха бичIчIизе кколеб «хер къаялда хIалтулеб буго», – ян абураб рагIи щиб жояли? ТIадехун бугеб пикру магIарул мацIалде буссинабуни ккола: «Хер баччулеб буго щуго тракторалъги, лъабго машинаялъги». ГIемерал мисалал рачине бегьула гьеб газетаялдаса, заман чIвай гурого гьелъ кьезе жо гьечIо – бичIчIун батила кинаб мацIалъул бицунев дун вугевали, щибилан абизе дие бокьун бугебали. Дунялалда рижанщинал мацIал, цохIо рагIаби батIиял рукIиналъ гурелъул батIи–батIиял гьарун ругел – щибаб мацIалъул букIуна хасаб гIуцIи, абулеб къагIида. Щибаб мацIалда букIуна жидерго халкъалъул, добасан умумуздасанго бачIараб цо хасаб махI. Нилъеца кIалалъги, бетIералъги гуро мацI бицунеб – гьеб нилъер бидулъ букIуна. КIолеб батани гIурусазул ялъуни французазул мацIалде буссинабе гьаб пикру: «Дица ракьандаса рачIчI ккун букIана КПССалъул». Лъиданиги кIоларо. Гьединго кIоларо гIурус мацIалда бачIараб пикру магIарул мацIалда хъвазеги. «БагIараб байрахъалъ» цоясухъа босараб интервьюялда хъвалеб бугоан: «ГIададисеб къасд гьабулеб буго дир рагIабазулъ балъгояб магIна балагьизе» – ян. Гьеб буго гIурус мацI, гьединан магIарулас абуларо. МагIарулас абула: «Дица абу–абуралда хадувги лъугьун наккдалъа мугьал рищизе лъугьунге» – ян.",
        "Гьединал мисалал гали чIара–чIаралъур ратула. ТIахьазулъги, журналазулъги магIарул мацI хIалтIизабулеб мехалда аслияблъун пикру кколеб гьечIо.",
        "Щай?",
        "Гьелъие буго чанго гIилла – гьабсагIат дица гьел цо–цо ккун рикIкIина.",
        "ТIоцебесеб: Нилъер газет–журналазде бокьа–бокьарав чи хIалтIизе восуларо – гьенив къваригIуна лъай бугев чи. Нилъер республикаялда лъай киназего гIурус мацIалда щвана. ГIурус мацIалда лъай босулеб бугони, гьев чи гIурус мацIалда ургъизеги ккола. Инкъилаб бергьинегIан нилъее лъай щолеб букIана гIараб мацIалда, лъай бугев щинав чи ургъана гIараб мацIалда, инкъилабалдаса хадуб киналго ургъизе лъугьана гIурус мацIалда. МацIалда тIад хIалтIулеб сахабщинаб бетIер доб заманаялъ хIалтIулаан гIараб мацIалда тIад, гьанже лъикIавщинав филолог хIалтIулев вуго гIурус мацIалда тIад. Нилъерго мацIалъул пикру гьабун, лъиениги щолеб хайир букIинчIо – нилъер бутIрул къватIире ана. Нилъецаги мацI гьабизе ккана гIурусазулалда релълъун. Гьединлъидал нилъ ургъулелги, хъвадарулелги руго гIурус мацIалда, рагIаби магIарул ругониги. МагIарул рагIаби ругеб, гIурус къагIидаялъги хъвараб мацI ккола гьабсагIат нилъер бугеб, ургъун бахъараб, мацI.",
        "КIиабилеб: Дунялалда загIипаб пикруялъул бетIергьаби цIакъ гIемерал руго. ЗагIипав чиясе бищунго цIакъ бокьула жиндирго пикру кутакаб бугилан ккезе. Гьев пакъирасда жиндагоги лъала пикру загIипаб букIин, амма, цоцалъа бахъизе лъалареб къагIидаялда, жуба–гъубараб мацIалда гьеб пикру хъванани, гьеб гIакъилаб ва гъваридаб бугилан ккола. Мисал: «ЦIакъ рекIее захIмалъула лъугIиго гьечIел бугьтанал партиялда лъолел ва гьелъул цIаралда мустахIикъал гурел рагIаби абулел рагIараб мехалъ». («БагIараб байрахъ»). Гьединан халатбахъун, хIажат гьечIебщинаб рагIиги хIалтIизабун хъвани, чIобогояб пикруги гъваридаб бугилан ккезехъин буго… гIантав–тохав чиясда. Гьеб магIарул мацIалде буссинабуни ккола: «Бокьиларо, вац, дие партия какизе» – ян абулеб жо. Амма, гьединан хъвани мацI «загIипаб» бугилан абула. Гьединлъидал, лъица щиб хъвалеб бугониги, бигъинабулеб буго, хIабургъинабун, жиндирго пикру гъваридаб гьечIеблъи бихьизе толеб гьечIо…",
        "Лъабабилеб: Нилъер мацI хвезабун буго «берцинлъиялъги», гьелъул «цIекIал дахIал» гьаризе лъугьиналъги. Нилъер мацI берцинаб гьечIо. ГанчIалъги, кьурабалъги, кIкIалабахъги берцинаб мацI бижуларо. «Къверкъ» – илан абураб рагIи берцинаб мацIалъулъ букIунаро. Нилъер буго хъачIаб, бихьинмахIаб, къвакIараб ва гъваридаб, цо рагIи анцIго кьералъ паркъезабизе кIолеб, мацI. Амма, хал гьабе, магIарул мацIалъулъего лъугьинчIого, гьеб берцинлъизабизе къеркьолаго, гIадамазда бихьулеб бугеб къоялъухъ. ГIабдула Дагъановас жиндирго «ГIадамазе роххел бикьулев» – илан абулеб тIехьалда хъвалеб буго: «КечIги, бакъанги битIарал, гьеб гьабизеги, ахIизеги жидер гьунар бугел, мугIрул рорхаталъур гIурал чIарадисез, хасалил мучIдуздаса, гIи–боцIиги, гьезие хъулухъ гьабулел гIадамалги, тIад руссараб роол берцинаб моцIалда тIобитIула кечIалъулгун захIматалъул байрам». Гьаб къоги бихьун къачIараб предложение кIиго нухалъ цIалани бичIчIула гьениб хъвараб жоялъул магIна гьадинаб букIин: «Щибаб риидал цадахъ къватIире рахъуна чIарадисел квана–гьекъезеги, кучIдул ахIизеги».",
        "Гьале цойгиги «дахI».",
        "«Щулаго абизе ккола, жиндирго творчествоялъул нухлул байбихьудаго гьадинал асарал хъварав чияс, литературияб нухлул хадусеб манзилалдаги жеги камилал ва цIалдолел гIемераб жоялде кантIизарулел, гъваридал лъалкIал телилан». ДагIба гьечIо – гIурус мацIалъ хъвараб жо гуризего гуро, амма, дахIалги, чIандаги нахъе реххани, магIна буго гIицIго гьадинаб: «РакIалде ккола байбихьудаго гьадинал асарал хъварав чияс хаду–хадуб дагьалги лъикIал хъвалилан» – абураб. ТIокIаб щибниги гьечIо эниб, щай чIалгIаде свер–сведизабун? Лъил бер бухьине? Кинабго жо гьединан «дахIалги» хIалтIизарун хъвалеб бугони, бокьараб пикру рагIабазда нахъа бахчизе бегьула, лъиданиги батулареб къагIидаялъ, гьедин бахчулебги буго.",
        "Ункъабилеб: Нилъер мацIалде рештIараб ункъабилеб балагь ккола нилъер газет–журнал–тIахьазул редакторзаби.",
        "Щибав хъвадарухъанасул, щибав журналистасул букIуна жинди–жиндир мацI. ГодекIаниб цо профессорас бицунеб хабарги, векьарухъанас бицунеб хабарги батIи–батIиял рагIабаздасан гIуцIараб, батIи–батIиял пикрабаздалъун херхараб букIуна. Векьарухъанасда киданиги кIоларо профессорасда гIадин цIацIазабун бакI–бакIалъеги ваккун чIамучI гьабун хабар бицине, профессорасдаги кIоларо векьарухъанасда гIадин чIван–къотIун хьвагIун квергун жиндиего къваригIараб жо гIадамазда бичIчIизабизе. Гьезул буго жидеего хасаб, жидерго гIакълу–лъаялда рекъараб, гIамал–хасияталда данде кколеб мацI. Гьунар бугел хъвадарухъабазулги букIуна, гьединго жидерго хасияталде данде кколеб, жиндицаго гурони батIияв чияс хIалтIизабулареб, жиндирго темаялда дурусаб хасаб мацI. Гьеб жо хIисабалде босулев цониги редактор гьечIо нилъер. Наполеоница абун буго: «ГьитIинав чиясда кIудияб иш тIад къани, кIудияб ишалъул гьитIинаб иш лъугьунилан». Гьединан ккечIого букIине, гIицIго нилъер редакторазда тIад къан тезе бегьуларо магIарул мацI.",
        "Кинавниги редакторасда, къадал газеталъул редактор вугониги, ракIалде кколеб буго, хъвараб жоги босун вачIунев автор жидедаса гьунар гьечIевги, жиндилъе бахараб гIакълу–лъай гьечIевги вугилан. Гьединлъидал, редакторас жиндиего ихтияр кьолеб буго бачIараб асар тIад квералги рахъун къачIазе. Кверал рахъулаго, бищун цIакъ кьаби щола мацIалда. Мисалалъе, вачIуна пуланав хъвадарухъан цо кутакаб кьалул кечIги босун. ЯчIуна цо гIолохъанай шагIирги цо кутакаб рокьул кечIги хъван. Гьел кIиялго рачIуна, коммунизмалъул хIакъалъулъ гурони хабар хъвачIев, херав редакторасухъе. Гьев редакторас кIиябго кечI «къачIала» жиндирго гьунаралда рекъон. ХIасил–калам, кIиябго кочIол лъугьуна, коммунизмалде унаго ккараб рокьиялъул хIасилалда, нилъ рачIараб кьалул хIакъалъулъ хъвараб, цIалидал цIалун бахъунареб, чIамучIаб, я хабар гуреб, я кечI гуреб жо.",
        "ДагIба бухъизе бегьила, редактор бетIер сверарав чи вукIунарин, гьесдаги лъалин кинаб мацIалда авторас кинаб пикру къватIибе кьолеб бугебали, тIирун чIезе бегьила редакторас щибав авторасул хаслъи цIунулин абун. ЦIунулеб батани, хIал бихье, ракI гъоларого вугеб мехалъ хал гьабе, редакторал батIи–батIиял рукIиналъ «БагIараб байрахъ» газеталъулги, «МагIарулай» журналалъулги бугеб батIи–батIияб мацI бихьизе. Яги «Литературияб Дагъистаналъулги», «Лаченалъулги» мацI данде ккве. Амма, «МагIарулай» журналалъулги, «Лачен» журналалъулги мацI релъараб буго. Гьелъие гIиллаги буго – кIиябго журналалъул мацI къачIалел редакторал Хунзахъа рукIин. ГIемер свер–сведизабун щиб гьабилеб – редакторасги жиндирго мацIалде данде кколареб жоялда, мацI загIипаб бугиланги абун, тIад квасул цIураб хъат лъола.",
        "Щуабилеб: Гьаб щуабилеб пикру цодагьаб батIияб буго. Гьеб пикруялъулгун лъай–хъвай гьабурав, макъала цIалулев чиясул ракI чIела дир тIубан бетIер сверун букIиналда. Гьесул ракI чIечIого букIине, гьоркьобе цо тарихалъул жоги реххун, тIубанго батIа тIезабун, мухIканго бицина «щуабилеб» пикруялъул хIакъалъулъ.",
        "2.",
        "МагIарулазул аби буго: «Вилълъиндал рекъав лъала, кIалъайдал тIекъав лъала» – ян. ХIакъикъаталдаги, кIалъаравго вихьула чи, кIиго мухъ цIаларавго лъала хъвадарухъан. Бихьула бицунеб жо рекIелъанищ бачIунеб бугеб, яги хъалалъанищ биччалеб бугебали.. ЦIакъго ракI унтун хабар бицунев чиясул тIубанго черхго букIуна кIалалда цадахъ хIалтIилеб: хьвагIулел квералги, къапезарулел бералги, тулеб хIацIуги… Хъвадарухъанасул асаралъулъа гIадамаз тIаса бищула хъвараб къагIида – гьес хьвагIулеб квер, къаполел берал, тулеб хIацIу… Мунго кагътида нахъа вахчунги вукIун, рекIелъ бугеб асар, гьеб хIалуцин, гьеб «кверал хьвагIи» къватIибе, цIалулесухъе кьезе кIвеялда абула гьунариланги. Гьунар – берцин хъвай гуро, гьунар – халат бахъун хъвай гуро, гьунар – цого жо батIи–батIиял рагIабаз аби гуро, гьунар – мацI бечедав чи вугилан ккезаби гуро. Гьунар буго рекIелъ бугеб асар къватIибе кьей. Хъвадарухъанасда, пикруялъул кумекалдалъун гурони, лъиданиги щибниги унтизабизе, асар къватIибе кьезе кIоларо. Пикру ккола мацI. Пикруги загьир гьабула мацIалъ, асарги загьир гьабула мацIалъ. Хъвадарухъанас цохIо мацIалдалъун кIиябго цадахъ загьир гьабизе ккола. ЦохIо пикру кьун толеб бугони хъвадарухъабаз, харбалги кучIдулги лъугьуна ургъун рахъарал, гьезул «гIакъилал формулаби» лъугьуна, ГIабасил МухIамадил гIадал, ритIа–ришарал, щибаб мухъалъул рачIчIалги данде ккезарун хъварал, къачIа–кIатIарал кучIдул лъугьуна. Данде ккве кIиго рагIи «нуцIа» ва «хунчIул». КIиабилеб рагIиялъ нилъее цо хасаб «бецIхъахIилаб» асар гьабула. Гьеб буго нилъер мацIалда (киналго мацIаздаги) рагIулъго бугеб асар. Гьединал, жиделъ гIицIго магIна гуребги, асарги бугел рагIаби кучIдулъги, харбалъги гIемерлъанагIан, кечIги, хабарги рекIелъе унебги букIуна. Дагьалищ нилъеца хIалтIизарулел «гIищкъу», «ццин», «угьи», «магIу» ва гь.ц. рагIаби. Гьелги жиделъ цо хасаб асар бугел рагIаби ккола. Дие бокьун буго гьаб цIалулев чияс цойги кIиго рагIи данде кквезе: «лъаларо» ва «гьамаро». Дицаго кидаго «лъаларо» – ян абураб рагIи хIалтIизабиялъ батила, дие кIиабилеб «гьамаро» – ян абураб рагIулъ цо кIарчанлъи буго. «КIарчанлъиги» цо хасаб асар ккола. Щай нилъеца художественниял асаразулъа нахъе бахъараб «гьамаро» – ян абулебги цойгиги гьединалги рагIаби. Гьанже нилъ щвана литературияб мацIилан абулеб бакIалде, ай «болмацIалде».",
        "Щибаб миллаталъул буго литературияб мацI. Щибаб миллаталъе гьелъ хайирги кьола… магIарул мацIалъе хутIизегIан.",
        "ГIурусазги, немцазги, хутIа–хутIаразги литературияб мацI гIуцIун буго киназего бигьаяб букIине гIоло, мацI бечелъизе гIоло, нилъер кколеб буго гIаксалда. Щай? Щайгурого нилъер мацIазулъ ругелщинал диалектал, дозул диалектазде данде кквезе бегьуларо. МагIарулазул ругелщинал мацIалги, гIурусазул «оканиялги» киданиги данде гьаризе бегьуларо. Литературияб мацI ургъиялъ гIурусазе рес щвана мацIалда жаниб цо хасаб гIадлу–низам гьабизе, гIадамаз щибаб къоялъ къотIноб бицунеб мацIги, тIахьазда бугеб мацIги гIагар гьабизе. Гьабизеги гьабуна. ГьабсагIат гIурусаз бицунеб мацIалдаги, Чеховасул харбазулъ бугеб мацIалдаги гьоркьоб гIемераб батIалъи гьечIо. Нилъеца гIуцIараб литературияб мацIалъ, «болмацIалъ», гьелъул гIаксалда, жибго литературияб мацI хвезабуна. ГIадамаз литературияб мацI босичIо. Гъунисез жидерго, кIкIуядерица жидерго, бакълъадерица жидерго, хундерица жидерго – киназго жиде–жидер мацI бицунеб буго.",
        "Лъие къваригIараб жоха литературияб мацI?",
        "Гьеб суал цебе лъураб мехалъ хъвадарухъабиги, журналисталги, гIалимзабиги, литературияб мацIалда хурхун чIун вугевщинав чи цин гIантаб суалалда тIад гIадин релъула, хадуб, ццин бахъараб ххвелги гьабун – «бетIер сверун бугин дур» – илан ахIдезе лъугьуна. ГIодоре риччараб мехалъ кьолеб жаваб киназулго цохIо буго: «Литературияб мацI гьечIони литературиял асарал киналго магIарулазда ричIчIуларо» – ян.",
        "РачIаха ричIчIулищали бихьизе…",
        "Байбихьизин ЦIадаса ХIамзатидасан. Гьесул буго «ТIанус годекIанир» абураб пьеса. Гьениб ХIамзатица хIалтIизабун буго тIанусдерил мацI. Дица гьениса цо гьитIинабго бутIа гьаниб рехсолебги буго.",
        "«ГIУСМАН. Гъо базаралъул хабар бицунаго хутIанун. Цо чи вугоан эсда цIехолдули, БакьайчIисацин гуродай гьадавали, дунял багъари кинан букIуна жойилан. Гьачи, бицун танаха, талихIкъадица, къанщун кIиябгу бергун, бицун танаха, валлагь, базарги эсул кIалди балавун, гьакIкIан хутIана эб къоялъ. Оцол лълъаратIа чIараб жо дунял букIин, битIун бицани, дидагоги лъачIо гьеб къоялълъагIан.",
        "ЧАЛАНДАР. Жамалудиндаха вугу гьев чи, гьалъа ИштIивриса Идрисда вугу? Базаралде къачIали вугилан хабар букIанун гьесулги НахъбакIалда.",
        "ХАЛИЯ. Идрисги эдина чидай вугу?",
        "ЧАЛАНДАР. Ва! Эвали, ккура бакъ–моцIцин биччазе гьавлилан авли бергьара гIакъилчи вугу, гъарин.",
        "ХАЛИЯ. Гьа–гьа, рукъо магIулъуд! ВукIунаха къватIи цIакъа–цIакъа чи.",
        "ЧАЛАНДАР. Ав дийрлъун вунеб соналъ моцI ккун бугу Гьарадирихъ, битIун бащалъуда. Гьачи, кIанцIу ругу жамагIат асухъи, аман гьарун. Гьачи, вахун цо борхата тIохтIегун, буги гьаракьалъ гьабунилаха хIалчIахъадица цо салахI. Гьедулаха, Айнтаза, эсул гьаракь рагIара гIаданал кьижун рукIараги рахъу ратилила гьеб сордоялъ. Гьачи, бичIун цей цо кIудия тIехьги лъун, гIисикку цIалдезе авги лъугьанила, дагь–дагьккун биччазе моцIги лъугьанила. ЩижогIаги гъо талихIкъадица цIаларали, сагIат иналде моцI рукIитIе кканила…»",
        "Гьеле лъидаха гьаб мацI бичIчIичIеб?",
        "Гьанже рилълъа Гьидалъе. Дица Адаллода гьарана дурго доб «Биччан те, МухIамад…» гьидерил мацIалде буссинабеян. Адаллоца жиндицаго буссинабуна. Дица гьениса кIиго куплет рехсолеб буго.",
        "Бешенте, МухIама, со шобил бакъан",
        "Шобалгиму гIорал гIенехьилаан.",
        "ГIодле гьубе пандур, дир рукIел гьудул,",
        "Гьелъ гурого чуччIаб дир черхалъул хIал.",
        "Чанги банкетазда гIахьаллъуро дун,",
        "ГIемерал операл рагIарал дида.",
        "Амма, гьудулзаби, гьаб нилъер сверел",
        "Сундухго ракьаа кьунаро дилъа.",
        "Гьале гьебго кечI БацIадаса ТубхIат Зургьаловалъ жидерго мацIалде буссинабураб:",
        "Бичча тум, МухIама, цо щубил макъам,",
        "Щобалгимо гIорал гIенеккунадух,",
        "ГIанзе гьабуе, тIамур, дир рукIел гьудул,",
        "Элъ гураб чуччIабха дир чорхол хIал.",
        "Чамги банкетазда гIахьалгьурав? дун,",
        "ГIемерал операл регIарал дида,",
        "Амма, гьудулзаби, аб нилъер сурел",
        "Сундухго рукьда ад кьунараб дилъе.",
        "Гьаниб абизе бегьула мацI бичIчIулеб бугин кечI лъалеб букIиналъ. Ургъунго, бичIчIулебищали бихьизе кьолеб буго ТубхIатица хъвараб цо гьитIинабго текстги. ЦIалулеб мехалъ цадахъ ургъе щибдай гьалъ бицунеб бугеян ва гIинтIаме нилъер мугIрузда бижараб гIажаибаб мацIалъул берцинлъиялъухъги.",
        "«КигIанжо гъведах вугав чи кIалгьалъиги, дилъа исух гьведухгIинжо гIен тIамунаро. Эв вугIар дида лъихени гьанарого чай къезе йилъабо або, – гIабдаласул регIиги гIантаб бугIлаляха. Ахирги дилъа исул хабар кIалдибго бакъазе гьабур. Э, валлагь».",
        "Гьаб мацI щай нилъеца литературияб мацI гуриланги абун «гьведухгIинжо гIен тIамунарого» – тезе кколеб? Нилъерго пикру мухIканлъизе дагьалги рачунел руго мисалал. Сугъулдерил мацI:",
        "Биччайля, МахIама, цо щобил бакъан,",
        "Шобалги, гIоралги гIенеккдиледух,",
        "ГIантде буйля пандур, дир рекIел гьудул,",
        "Гьелъ гураб чуччIумо дир черхалъул хIал.",
        "Бакълъадерил мацIалда:",
        "Бицанте, МухIама, чо собил бакъан,",
        "Собалги, гIоралги гIенехьиледухъ.",
        "ГIодябе пандур дир рекIел гьудул,",
        "Гьелъ гуро чучичIо дир черхалъул хIал.",
        "Гьанже гIемер рачун мисалаз гьабизе жо гьечIо – бичIчIун батила, щибав чи жинди–жиндир мацIалда кIалъазе тани, нилъеде баллагь бачIунареблъи. Цойги хIисабалде босизе ккола, нилъер диалектазда гIадамал гаргадулеб мехалдаса, гьебго диалектазда хъвараб жо цIалулеб мехалъ, бичIчIизе бигьалъулеб букIин – ударение цIалулев чияс жиндиего бокьаралъуб лъолеб бугелъул.",
        "Цебе нилъер годикIабахъ ругел умумузда, тIаде вачIарав чиясе салам буссинабулаго, лъалаан киса гьевали – мацIалъухъ балагьун: Гьидалъайищ, Хунзахъайищ, Гъунисайищ… Гьанже анцIго нухалъ цIале, тIарадаса бахъараб ахаде щвезегIан «БагIараб байрахъ», яги «Литературияб Дагъистан», ялъуни «Сабаб» – цониги автор хъвараб бакI батичIони, кисаялицин лъаларо. Инкубаторалъ гIанкIудал ханидасан рахъарал тIанчIи гIадин, цоцада релълъинаризе бегьуларо авторал, «болмацI» бугиланги абун.",
        "Бугелда бугилан абизе ккола, нилъер руго «диалекталилан» цIарги чIван тIубан батIиял мацIалги – нилъеца гьезул хIакъалъулъ ургъунго цIар бахъичIого тела – гьезда жидедаго лъала кинан хъвадарани жидеего хайираб бугебали, кинаб мацIалъ хъванани жидер асарал гIемерав чиясухъе щолелали.",
        "Щибав чи жинди–жиндир мацIалда хъвадарани кколеб жо нилъее цебе чIезабизе захIмалъиларо: бакI–бакIалъан раккун рачина батIи–батIиял мацIазда хъварал киназдаго ричIчIулел макъалабиги, харбалги, кучIдулги. Раккун рачIунилан нилъее ккезе заралги гьечIо.",
        "Щиб гьелъ кьезе бугеб?",
        "Гьелъ кьезе буго хъвадарулев чиясе эркенлъи. Кинаб художественнияб асар чияс хъвалеб жиндирго гуреб мацIалда? Дир гъастIа батIияб мацI бицунеб бугони, щай дица ургъун бахъараб мацIалда хъвазе кколеб? Хъвадарулев чиясда лъикI лъала кинабго мацIалда бараб жо букIунеблъи. Кьалул бицунеб бугони, мацI къваригIуна хасаб гьеб темаялде данде кколеб, рокьул бицунеб бугони, тIубан батIияб мацI хIалтIизабула, махсаро–хочI гьабулеб бугони, дагьабги батIияб мацI букIуна. БукIинеги ккола: гьеб буго художественниял асаразулъ аслияб жо – тема мацIалде данде ккей. Хъвадарухъанас кинан ккезабилеб темаялде данде мацI, жиндирго мацI хIалтIизабулеб гьечIони? Ургъун бахъун гIамаб мацI гьабураб мехалъ, киназго хъвараб жо цоцазда релъунеб буго, релълъинчIого ресги гьечIо. Дица хъвараб жо цойгидасулалда релълъунеб бугони, я дун гуро гьунар бугев чи, я дов гуро. Дунялалда цониги цогидасда релълъарав чи вукIунар, цоцада релълъараб кIиго гьунарги букIунаро. Божа, Гьидалъа чи дунялалда нилъер гурони гьечIо, бакълъухъевги гьечIо, бацIадисевги гьечIо – магIарул «литературияб», лъилниги гуреб мацIалда хъвадарулел бокьанагIан руго. МацIго лъаларел чагIицин руго.",
        "МацIго лъаларел чагIицин руго… редакторлъи гьабулел. Эбелалъул кереналда цадахъ бачIараб, гъастIа бицунеб мацIалъ хъвараб жо гурони кагътида щулалъизе ресги гьечIо, щулалъаниги цо кепкил мунпагIалъи букIинеги гьечIо. Хасго пикру загIиплъизе буго хъвадарухъанасул живго нечолеб хIалалда. Пикру – мацI бугилан нилъеца тIадехунги абун букIана. Нилъ гьарилалдего Марксицаги, Камюцаги, Цицероницаги, Аристотелицаги, Конфуцийицаги ва нус–нус цойгидазги абун букIана. Цойгиги нухалъ такрар гьабулеб буго: дунялалда рижарал мацIазул батIалъи цохIо рагIаби батIи–батIиял рукIин кколаро – гIуцIи буго аслияб жо. ЧIалгIаде гуро дица «гьамаро» – ян абураб рагIи хIалтIизабун букIараб. Гьеб рагIулъ бугеб асар нилъехъе тIад буссун бачIине буго мацIалда гъорлъ бугебщинаб рес хъвадарухъабаз хIалтIизабуни. Цо сордоялъ, къаси, кьижилалде хIисаб гьабе, чан батIияб хабар бижун батилеб нилъер ганчIалъ, жидерго мацIалда гурони кеп кьолареб. Чан батIияб, гIажаибаб, гъваридаб рагIиги, чан батIияб художественнияб асарги щвелеб нилъехъе. Кинабалиго «литературияб мацI» гьабулел ругиланги абун, нилъерго бугеб бечелъи мерхьунел гIадамал рукIунелищ? Жиде–жидер мацIалъ гIадамал хъвадариялъ кьезе заралгIаги букIарабани бегьилаан… БатIиял мацIазул хIал дида лъаларо, гIурус мацIалда гIадин литературияб мацIалъ гьезие кьолеб хайир бугебищали, амма магIарул мацIалъе зарал тун батIияб жо гьечIо.",
        "Инкъилаб бергьаралдаса нахъе гIуцIараб жо гуро гьаб «литературияб» мацIилан абураб жо. Аб нилъер умумуцаго гьабулеб букIана. Амма, чан хъвадарухъан жидер вахъаниги, чан гIалимчи жидер ракьалда вижаниги, щиб мацI бицун гIакълаби кьолел гьел рукIаниги, щибаб тIалъиялъги, хьиндаллъиялъги жидерго мацI хвезе тезе гьечIо. КигIан къачIа–кIатIан мацI гьабулел нилъ ругониги, гIандисес жиндирабго бицуна, бицинеги буго. МацI къачIалезеги лъикIаб буго гIандисесухъе жиндирго мацI бицине тей – «БагIараб байрахъалдаги», «Литературияб Дагъистаналдаги» «Сабабалдаги». Радиоялъ тун буго. Дида чанги чи дандчIвана, интервью босулеб мехалъ, жиндиргояб гурони бицунарев. Цебе ккун микрофонгун дун чIараб мехалъ, цо сугъралъелъ гьикъана сугъулдерил мацIалъ бицине бегьилебищилан. Гьеб суал чиясухъ бижизабизе бегьилищ? Жиндирго мацIалда кIалъазе бегьилищилан инсанас гьикъизе ккани, гьелъул магIнаго щиб букIунеб? ХIасил–калам, нилъеца гIемераб гьунарги чIинтIулеб буго, бидулъ гьечIеб мацIалда ургъизе тIамиялъ, лъалаго нилъерго мацIги мискин гьабулеб буго, жиндирабго тун «болмацI» гьабизе лъугьиналъ.",
        "I99I",
        "Аваразул калам, гьелъул камиллъи…",
        "«Ассаламу гIалайкум, гIадлу хвараб идара!»",
        "2010 соналда къватIире рачIарал райгазетазда тIасан пикраби",
        "Щибаб миллаталъ тIалаб гьабизе ккола жиндирго тарихалъулги мацIалъулги. Гьелъул бицун гIемерал макъалаби хъвалел руго магIарул газеталъги. Редакциялъ цереккунги обзорал гьарулаан магIарулазул районазул басмабазул. Гьезул щибалъул буго гIезегIан бечедаб ва кIудияб тарих. Районазул жамгIияб гIумруялъулъ кIвар бугеб бакIги ккола гьез. Дагъистаналъул Расул ХIамзатовасул цIаралда бугеб республикаялъулаб библиотекаялде щибаб номералъул цо-цо экземпляр щвезабизе тIадаб буго райгазетазул нухмалъулезда. Гьезул архивалда нахъе цIунун рукIине ккола республикаялда рахъулелщинал басмаби. Амма цо-цо газетал гьенире рачIунго гьечIоан. Гьеб закон хвезаби кколин бицана библиотекаялъул хIалтIухъаналъ. ГIезегIан сонал руго дир гьенир райгазетал цIалулелдаса. Гьединлъидал гьезие гIаммаб къимат кьезе гIемер захIмалъиларо. 2010 соналда ЧIарада, Хьаргаби, ЦIунтIа ва ЛъаратIа районазул газетазул цониги номер щун гьечIо библиотекаялде. Редакциялде рачIарал номерал цIалун рукIиндал, гьезул темабиги суалалги загьирал руго.",
        "«Дица чахъдае памятник балаан»",
        "ЦIех-рех гьабурал басмабазда гьоркьоб тIоцебесеб бакI дица кьелаан Хунзахъ районалъул «Росдал захIматчи» газеталъе, кIиабилеб – Болъихъ районалъул «Гьудуллъиялъе», лъабабилеб – Шамил районалъул «Цолъиялъе». Гьайгьай, гьединал хIасилал гьаруна, басмабазул даражаялъухъ, гьез рорхулел суалазухъ, журналистазул хIаракаталъухъ, мацIалъухъ, дизайналъухъ ва цоги киналго хъвавулаб журналистикаялъул рахъазухъ балагьун.Россиялда журналистикаялъул бищун кIудияб унти ккола компартиялъ щекъер ккун ругьун гьабун букIин. Гьединлъидал жеги цо-цо хIакимзабазда ва мухбирзабазда кколеб буго халкъалъул налогаздасан риччалел газетазда тIадчагIи реццизе тIадаб бугилан. Амма, гьабгощинаб рохьги гъурун, гьава кьолеб гIурччинлъиги чIвагIан бан, тIабигIаталъе зиян гьабулел кагътил фабрикалги гьединго басмаханабиги хIалтIизе тIамун, гьерсал рицине ва хъулухъчиясе мустахIикълъичIеб «гьура» ахIизе гуро газетал риччалел. Гьезул масъала буго, бюрократиялъул кьавуги гъинабун, гIадатиял гIадамазул гIузраби къватIир чIвазари ва гьелдалъун гьел тIураялъе квербакъи. Районалъул бутIрузеги райгазетазул хIалтIухъабазеги гьединаб бичIчIи хIажалъун буго. Цо-цо газетаз бажарараб къагIидаялда гьединаб хIалтIи гьабулебги буго.",
        "Щибаб номералда гьечIониги, бегIерал макъалаби хъвалел руго «Росдал захIматчи» газеталъул редактор ПатIимат МухIамадовалъ. Райгазетазул киналго хIалтIухъабаз гуро гьединаб хIаракат бихьизабулеб бугеб. КIвар бугел масъалаби рорхарал макъалаби рукIуна ГIиса ГIисаевасул. Бихьулеб буго, батIи-батIиял росабалъе ун, гьес хIалтIи гьабулеб букIин. Гьединал «чIагоял» репортажалги гара-чIвариялги газета цIалулез гьоркьор толаро. ИчIабилеб декабралда къватIибе бачIараб гьесул репортажалъул бетIералъеги тIоцебесеб бакI кьелаан дица, гьелда авторас тун буго «Дица чахъдае памятник балаан» абураб цIар. Гьес гара-чIвари гьабурав БуцIраса пенсионер Расулов МухIамадил рагIаби росун руго журналистас макъалаялъул бетIералде. Гьеб къагIида бищун чи тIаде цIалезул цояблъун рикIкIуна дунялалъул жакъасеб журналистикаялда. Кабинетазухъ бакIал хинлъизарулел рукIинчIого, хIалтIулал сапараз къватIире рахъани, гьединал магIнаял макъалаби хъвазе рес щола.",
        "«ГIурус мацI хъурулеб хъахIилаб экран»",
        "Амма гIемерисел райгазетаз хIалтIи гьеб даражаялдагIаги гIуцIун гьечIо. Районазул цоги идарабиги гьедин тIаса-масаго хIалтIулел ратани, кинха нухмалъулездаса халкъ разилъилеб.",
        "Газетазул тиражал 800-2000 экземпляразда гьоркьор руго. Гьез кьолеб информациялъул мукъсанлъиги кIвар гьечIолъиги хIисабалде босани, квешаб тираж гьечIо. БичIчIулеб жо буго районазул нухIмалъулез хъвазе тIамулел рукIин. Гьебги батIаго бегьулареб ишлъун рикIкIине ккелароан, гIадамазул унго-унгоял гIузраби гьел басмабазда рорхизе кIолел рукIаралани. ГIемерисеб мехалъ цIикIкIанисел райгазетазул хIалтIи къокълъулеб буго райадминистрацияз къабул гьарурал документал гьединго, гIурас мацIалдаго къватIире кьеялда. Гьеб ккола цIалдозезул, хасго чIахIиял гIадамазул хIурмат гьабунгутIи.",
        "Гьелъул хIакъалъулъ гIезегIан ракIунтун хъван буго ГIахьвахъ районалъул «Заман» басмаялде МестIерухъ росулъа СагIидбег БатагIалиевас. «ГIурус мацI хъурулеб хъахIилаб экран» абураб росдал жамагIаталъул гьариялда рекъон бакIалъулаб телевидениялъул хIалтIухъабазде битIулеб рагьараб кагъаталда аваторас чIванкъотIун суал цебе лъолеб буго: « Щайха нилъеца нилъерго мацIалъулги цIаралъулги адаб гьабулеб гьечIеб? Гьеб нилъер имам Шамилица, ХIамзатица, Расулица бицунеб букIараб, гьелде тIадеги, нилъее эбелалъ рахьгун цадахъ кьураб мацIлъидал». ХитIабалъул байбихьиги гIезегIан тавакалго байбихьулеб буго: « Ассаламу гIалайкум, гIадлу хвараб идара! Дир кидаго гIадат букIана гьадинаб кагъат хъвалеб заманалда «хIурматиял» абураб рагIи рекIинабулеб, амма гьаб нухалъ гьелъие гьаниб бакI батичIо, щайгурелъул нужеца хIурматги адабги гьабулеб гьечIелъул районалъулго гIадамазул. ТIоцебе районалда бакIалъулаб телевидение рагьараб мехалда, гьелде кIудияб божи букIана, гьелъ гьанир кколел лъугьа-бахъиназул, лъикIаб-квешалъул бицинилан. Амма, кигIанго бокьаниги, гьедин ккечIо, гьеб лъугьана гIурус мацI хъурулеб хъахIилаб экранлъун».",
        "Гьединабго сурат буго гIемерисел райгазетазулги. Дица цебего хъвавухъе, «гIурусилан, гIурус гуреб, магIарулилан, магIарул гуреб, «цIецI гьанал гъорлъ гьечIеб чурпа» лъугьун буго гьезул. Щибаб заманалда цо-цо лъикIлъи камуларелъул, гьеб рахъалъ магIарул райгазетазда мухIканлъиги гIадлуги букIана советияб заманалда - кинабго информация магIарул мацIалда кьолаан. Гьайгьай, цензураги букIана – журналистикаялъул тушман. Гьанжеги гьебго цензура билълъанхъизабулеб буго хIакимзабаз. ГIажаибаб гIадат лъугьун буго Салатавиялъул «Чапар» басмаялда. Щибаб номералъул тIоцебесеб гьумералда «ГIагараб районалда» абураб магIарул мацIалда бугеб рубрикаялда гъоркь кьабун цIун ратула гIурус макъалаби. Гъобго «Росдал захIматчи» газеталъул хIалтIухъаби кIвахIаллъулел гьечIо магIарул мацIалде документал руссинаризе (рищиязда кандидатураби лъуразул цIарал рукIа ва гь.ц.), «Чапар» , «Ахихъан», «ЦIумадисезул гьаракь» ва цоги райгазетазул хIалтIухъабазин абуни гьел баянал гIурусалъ кьолел руго.",
        "ГIурус мацIалъул бицинарин, магIарул литературияб мацIалъул даражаги беццизесеб хIалалда гьечIо. Сундул хIакъалъулъдайин гьаниб хъван бугебан ккана 27 сентябралда къватIибе бачIараб «Гумбет» газеталъул тIоцебесеб гьумералда районалъул нухмалъулезул цIаралда бугеб барки цIалулаго: «Ригь бачаразул байрамгун. РакI-ракIалъго баркула районалъул росабалъ гIумру тIами гьабулел ригь бачарал гIадамазда 1 октябралда кIодо гьабулеб халкъазда гьоркьосеб жидерго байрам». Таржама гьабизе лъан гьечIо. Нижер редакциялъул чIахIияб гIелалъул вакилзабаздаги бичIчIичIо гьениб хъвараб жо. БолмацI киназего якъинаб ва дурусаб буго. Гьелдаса тарани, мурадалде щоларо. Росулъе щванщинахъе ТIаса Гьарадирихъа жамагIатчагIаз диде гIарз бахъула гьеб ва Бакьулъ Гьарадирихъ росабазда гьоркьоб хасаб вышка лъуниги, районалъул телевидение жидеда бихьуларилан, кинал идабаразде кIалъаниги, хIасилги кколарилан. Гъорлъе ваккун гьеб суалалъул цIех-рех гьабизе регIел ккечIо. Вышка лъурал идарабаз райадминистрациялде бугъун, гьез гъозде бугъун, гIалах халаса машинаялъе нухги бахъун, гIезегIан гIарацги харж гьабун, эхетараб вышкаялъул жидее щибго пайда бахинчIилан бицуна тIасагьарадирихъез. Гумбеталъул телевидениялъул передачаби рихьичIелъул, гьезие къимат кьезе лъугьунев гьечIо. Цо-цо районазул студиязул хIалтIухъ валагьидал, гъобго гIурус-магIарул чIвараб карщ бугоан.",
        "Казият годикIан гурищ?",
        "ГЭСазулги рухIиялгун жамгIиял дандечIеязулги гIузрабаз зурулеб бугеб Унсоколо районалъул «Ахихъан» басмаялъ гъваридго гьел суалал рорхулел гьечIоан. Забастовкабазда хурхунги, официалиял чагIазе гурони, гIадатиял гIадамазе рагIи кьун гьечIоан.",
        "13 февралада къватIибе бачIараб «Гъуниб» газеталъул тIоцебесеб гьумералда лъураб макъалаялъе бетIерлъун росун руго «Тадбир ана гIуцIадго ва аваданго» абарал рагIаби. Гьединаб букIинегIан, гьечIого лъикI макъалаялъе бетIер. Журналистазул хIаракатчилъи бихьулеб гьечIо гьеб басмаялъул гьурмаздасан.",
        "«ЦIумадисезул гьаракь» газеталъулги чанго номер гурони щун гьечIоан тIубараб лъагIалида жаниб республикаялъулаб библиотекаялде. Грызловас Пачалихъияб Дума бахIсазул бакI гурилан лъазабизе бегьулеб мехалъ, жидецайищин тIаде росун басхIал гьаризе кколелан чIун ругел гIадин рихьула райгазетал. ГIезегIан масъалаби загьирлъараб, аскарияз хасаб низамги чIезабураб ЦIумада районалда лъугьа-бахъунелъул сипат чIебе чIезабулеб алатлъун гьечIоан «ЦIумадисезул гьаракь».",
        "Районал макьидаса рорчIулел ругодай?",
        "Хъвадарухъан ва фотохудожник Александр Костюнин гьоболлъухъ щвеялъул хIакъалъулъ макъалабиги ругоан чанго газеталда, масала: «Заман», «Гумбет», «Ахихъан». Ахирисеб басмаялъе интервью кьолаго, гьес абулеб бугоан Дагъистаналда рагъ яги цоги жамгIиябгун социалияб дандечIей гьечIилан. Республикаялда бугеб ахIвал-хIалги лъазабун, хадуб тIехь хъвазе ракIалда рагIула гьесда. Райадминистрациябазда гьарурал дандчIваяз дагъистаниязул унтаби ва хIакъикъияб хIал-хIукму гьесда лъаялда щаклъизе бачIуна. Гьединабго, гIезегIан райгазетазе гIаммаб темалъун лъугьун буго «Вангал рихьизариял». Лъаларо, чанго райгазеталъул хIалтIухъаби цадахъ рахъун, Вангал карамалъи лъазабизейищ лъугьун ругелали.",
        "«Бежтинский вестник» басмаялъги магIарул мацIалда макъалаби рахъулел ругоан, аммма гIурус цIикIкIун буго. Гьедин букIаниги, газеталъул ахIилъун босун буго «Рекъел – халкъалъул мурад» абураб магIарул мацIалда бугеб калима.",
        "Хасавюрт шагьралдаги къватIибе бачIуна авар мацIалда казият – «НасихIат». Цоги шагьаразул мэралги руго магIарулал, гьезги мисал босизе бегьилаан хасавюрталъулаздаса.",
        "«Цолъи» газеталда цереккун рукIунаан гIемерал жидерго макъалаби, гьанже къватIиса росарал гIемерлъун ругоан, мухбирзаби хIалхьиялдейищ аралали. Районалъул тарихалъул лъаларел рукIарал хIужабазул бицунел асаралги ратулаан гьенир. Гьанже иш хьадарлъун бугоан. «Гьудуллъи» газеталъе росабалъе ун баянал ракIарулаан журналист ва актер МухIамадрасул ГъазимухIамадовас. Гьес редакция таралдаса райцентр бахунев мухбир къанагIалъараб гIадаб хIисаб буго гьенибги.",
        "«Росдал захIматчи» газета бахъизе байбихьун буго 1925 соналъул щуабилеб маялда, «Гъуниб» басма – 1923 соналда. Гьединаб гъваридаб тарихалъул идарабазда тIадаб буго щвалде щун ва камилго гIадамазе хъулухъ гьабизе.",
        "29 номералда къватIибе бачIараб «Заман» газеталъул номер байбихьулеб буго «Район макьидаса борчIулеб буго» абураб бетIералдалъун. Аллагьас тавпикъ кьеги районалги райгазеталги макьидаса рорчIизе."
    ]
}